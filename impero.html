<!DOCTYPE html>
<html lang="en">
    <head>
        <title>Collezione Italiana ELTec</title>
        <meta charset="utf-8">
            <meta name="viewport" content="width=device-width, initial-scale=1">
                <link rel="icon" type="image/x-icon" href="img/iconalibro.ico"/>
                <link rel="stylesheet" type="text/css" href="bootstrap/css/bootstrap.min.css">
                    <link rel="stylesheet" type="text/css" href="stile/style1.css"/>
                    <script>
  $(function(){
     $('#work').on('activate.bs.scrollspy')
  });
</script>
         
                    
    </head>
    <body>
        <header>
            <div class="p-4 bg-light text-black text-center">
                <h1>Collezione Italiana per Eltec</h1>
                <p>Il corpus italiano per la Europen Literary Text Collection</p> 
            </div>
        </header>
        
        <nav class="navbar navbar-expand-lg bg-danger navbar-dark">
            
            <div class="container fluid">
                <ul class="navbar-nav">
                    
                    <li class="nav-item">
                        <a class="nav-link" href="index.html">Home</a>
                    </li>
                    
                    <li class="nav-item">
                        <a class="nav-link" href="progetto.html">Progetto ELTec</a>
                    </li>
                    <li class="nav-item">
                        <a class="nav-link" href="lacollezione.html">La collezione</a>
                    </li>
                    <li class="nav-item">
                        
                        
                    </li>
                    <li class="nav-item dropdown">
                        <a class="nav-link dropdown-toggle" href="#" id="navbarDropdownMenuLink" role="button" data-bs-toggle="dropdown" aria-expanded="false">
                            Indici
                        </a>
                        <ul class="dropdown-menu" aria-labelledby="navbarDropdownMenuLink">
                            <li><a class="dropdown-item" href="autori.html"><i class="bi bi-person-circle"></i> &ensp;&ensp;Autori</a></li>
                            <li><a class="dropdown-item" href="lacollezione.html"><i class="bi bi-book-half"></i> &ensp;&ensp;Opere</a></li>
                            <li><a class="dropdown-item" href="date.html"><i class="bi bi-calendar-event"></i>&ensp;&ensp;&ensp;Date</a></li>
                            
                        </ul>
                    </li>
                    <li class="barra">
                        <div class="input-group mb-3">
                            <input type="text" class="form-control" placeholder="Cerca"
                                aria-label="Cerca" aria-describedby="button-addon2">
                                <button class="btn btn-outline-light" type="button"
                                    id="button-addon2">
                                    <i class="bi bi-search"></i>
                                </button>
                        </div>
                    </li>
                    
                </ul>
            </div>  
        </nav>
        
        <div class="container-fluid">
            <div class="row">
                <div class="col-md-2 asidegiallo">
                    
                    <aside>
                        <!-- breadcrumbs -->
                        <nav aria-label="breadcrumb">
                            <ol class="breadcrumb">
                                <li class="breadcrumb-item"><a href="autori.html" class="white">Autori</a></li>
                                <li class="breadcrumb-item"><a href="autoresalgari.html" class="white">Emilio Salgari</a></li>
                                <li class="breadcrumb-item active" aria-current="page">Alla conquista di un impero</li>
                            </ol>
                        </nav>
                      <i class="bi bi-info-circle"></i>
                       
                        <div class="card" style="width: 12rem;">
                            <img src="img/illustrazionelibro.jpg" class="card-img-top" alt="coast action logo">
                                <div class="card-body">
                                    
                                    <p class="card-text"><p><strong>Titolo</strong>: Alla conquista di un impero</p> <p><strong>Autore</strong>:  <a class="coloreasidelibro" href="autoresalgari.html">Salgari, Emilio</a></p> <p><strong>Casa Editrice</strong>: A. Donath Editore</p><p><strong>Città</strong>: Genova</p><p><strong>Anno</strong>: 1907</p>
                                </div>
                                </div>
                    </aside>
                </div>
            
      
        
            
                <div class="col-md-10 bg-light">
                
                    <h2 class="py-3"><i class="bi bi-book"></i>&ensp;Alla conquista di un impero</h2><h5>Emilio Salgari (1907)</h5> <hr/>
                <div class="row py-5 justify-content-center">
                    <div class="col-md-4">
                        <div id="lex" class="list-group sticky-top">
                            <a class="list-group-item list-group-item-action" href="#sec1">Capitolo 1</a>
                            <a class="list-group-item list-group-item-action" href="#sec2">Capitolo 2</a>
                            <a class="list-group-item list-group-item-action" href="#sec3">Capitolo 3</a>
                            <a class="list-group-item list-group-item-action" href="#sec4">Capitolo 4</a>
                            <a class="list-group-item list-group-item-action" href="#sec5">Capitolo 5</a>
                            <a class="list-group-item list-group-item-action" href="#sec6">Capitolo 6</a>
                            <a class="list-group-item list-group-item-action" href="#sec7">Capitolo 7</a>
                            <a class="list-group-item list-group-item-action" href="#sec8">Capitolo 8</a>
                            <a class="list-group-item list-group-item-action" href="#sec9">Capitolo 9</a>
                            <a class="list-group-item list-group-item-action" href="#sec10">Capitolo 10</a>
                            <a class="list-group-item list-group-item-action" href="#sec11">Capitolo 11</a>
                            <a class="list-group-item list-group-item-action" href="#sec12">Capitolo 12</a>
                            <a class="list-group-item list-group-item-action" href="#sec13">Capitolo 13</a>
                            <a class="list-group-item list-group-item-action" href="#sec14">Indice</a>
                           
                        </div>
                    </div>
                    <div class="col-md-8 malesia">
                        <div class="scrollspy-example" data-bs-spy="scroll" data-bs-target="#lex" id="work" data-offset="20" style="height: 250px; overflow: auto;">
                           <div class="chapter1" id="sec1">
                            <h4>Capitolo 1</h4>
                            <p> Mylord Yanez La cerimonia religiosa, che aveva fatto accorrere a Gauhati, una delle
               più importanti città dell'Assam indiano, migliaia e migliaia di devoti seguaci di
               Visnù, giunti da tutti i villaggi bagnati dalle sacre acque del Brahmaputra, era
               finita.</p>
            <p>La preziosa pietra di Salagraman, che altro non era che una conchiglia pietrificata,
               del genere dei corni d'Ammone, di color nero, ma che nel suo interno celava un
               capello di Visnù, il dio conservatore dell'India, era stata ricondotta nella grande
               pagoda di Karia, e probabilmente già nascosta in un ripostiglio noto solo al rajah,
               ai suoi ministri ed al grande sacerdote.</p>
            <p>Le vie si sfollavano rapidamente: popolo, soldati, bajadere, suonatori,
               s'affrettavano a far ritorno alle loro case, alle caserme, ai templi o agli alberghi,
               per rifocillarsi dopo tant'ore di marcia intorno alla città, seguendo il gigantesco
               carro che portava l'invidiato amuleto e soprattutto quel capello che tutti gli stati
               dell'India invidiavano al fortunato rajah dell'Assam.</p>
            <p>Due uomini, che spiccavano vivamente pei loro costumi assai diversi da quelli
               indossati dagli indiani, scendevano lentamente una delle vie centrali della popolosa
               città, soffermandosi di quando in quando per scambiare una parola, sopratutto quando
               non avevano presso di loro né popolani, né soldati.</p>
            <p>Uno era un bel tipo d'europeo, sulla cinquantina, colla barba brizzolata e
               abbondante, la pelle un po' abbronzata, tutto vestito di flanella bianca e avente sul
               capo un largo feltro somigliante al sombrero messicano, con piccole ghiande d'oro
               intorno al nastro di seta.</p>
            <p>L'altro invece era un orientale, un estremo orientale, a giudicarlo dalla tinta della
               sua pelle, che aveva dei lontani riflessi olivastri, occhi nerissimi, brucianti,
               barba ancora nera e capelli lunghi e ricciuti che gli cadevano sulle spalle.</p>
            <p>Invece del vestito bianco, indossava una ricchissima casacca di seta verde con
               alamari e bottoni d'oro, portava calzoni larghi d'egual colore, stivali alti di pelle
               gialla colla punta rialzata come quelli degli usbeki e dalla larga fascia di seta
               bianca gli pendeva una magnifica scimitarra, la cui impugnatura era incrostata di
               diamanti e di rubini d'un valore certamente immenso.</p>
            <p>Splendidi tipi entrambi, alti di statura, vigorosi, capaci di tener testa da soli a
               venti indù.</p>
            <p>- Dunque, Yanez? - chiese ad un tratto l'uomo vestito di seta, fermandosi per la
               decima volta. - Che cos'hai deciso? I miei uomini si annoiano; tu sai che la pazienza
               non è mai stata il forte delle vecchie tigri di Mompracem.</p>
            <p>Sono otto giorni che siamo qui a guardare i templi di questa città e la corrente poco
               pulita del Brahmaputra. Non è così che si conquista un regno.</p>
            <p>- Tu hai sempre fretta - rispose l'altro. - Gli anni non riusciranno a calmare mai il
               sangue ardente della Tigre della Malesia?</p>
            <p>- Non credo - rispose il famoso pirata, sorridendo. - Ed a te non strapperanno la tua
               eterna calma?</p>
            <p>- Vorrei, mio caro Sandokan, mettere oggi stesso le mani sul trono del rajah e
               strappargli la corona per metterla sulla fronte della mia bella Surama, ma la cosa
               non mi sembra troppo facile. Fino a che qualche fortunato avvenimento non mi farà
               avvicinare quel prepotente monarca, noi non potremo tentare nulla.</p>
            <p>- Quell'avvicinamento si cerca. Si sarebbe spenta la tua fantasia?</p>
            <p>- Non credo, perché ho un'idea fissa nel cervello, - rispose Yanez.</p>
            <p>- Quale?</p>
            <p>- Se noi non facciamo qualche gran colpo, non entreremo giammai nelle buone grazie
               del rajah, il quale detesta gli stranieri.</p>
            <p>- Noi siamo pronti ad aiutarti. Siamo in trentacinque, con Sambigliong, e domani
               saranno qui anche Tremal-Naik e Kammamuri. Mi hanno telegrafato quest'oggi che
               lasciavano Calcutta per raggiungerci.</p>
            <p>Fuori l'idea. - Invece di rispondere, Yanez si era fermato dinanzi ad un palazzo, le
               cui finestre erano illuminate da panieri di filo di ferro colmi di cotone imbevuto
               d'olio di cocco, che fiammeggiavano crepitando.</p>
            <p>Dal pianterreno, che pareva servisse d'albergo, usciva un baccano indiavolato e
               attraverso le finestre si vedevano numerose persone che andavano e venivano
               affaccendate.</p>
            <p>- Ci siamo, - disse Yanez.</p>
            <p>- Dove?</p>
            <p>- Il primo ministro del rajah, Sua Eccellenza Kaksa Pharaum non dormirà tanto
               facilmente questa sera.</p>
            <p>- Perché?</p>
            <p>- Col chiasso che fanno sotto di lui. Che cattiva idea ha avuto di andare ad abitare
               sopra un albergo!</p>
            <p>Potrebbe costargli cara. - Sandokan lo guardò con sorpresa.</p>
            <p>- La tua idea partirebbe da questo albergo? - chiese.</p>
            <p>- Me lo saprai dire più tardi. Come ho giuocato James Brooke, che non era uno
               stupido, farò un brutto scherzo anche a S. E. Kaksa Pharaum. Hai fame,
               fratellino?</p>
            <p>- Una buona cena non mi dispiacerebbe.</p>
            <p>- Te la offro, ma tu te la mangerai da solo, - disse Yanez.</p>
            <p>- Tu diventi un enigma.</p>
            <p>- Svolgo la mia famosa idea. Tu dunque cenerai ad un'altra tavola e qualunque cosa
               accada non interverrai nelle mie faccende; solo quando avrai finito di cenare andrai
               a chiamare i nostri tigrotti e li farai passeggiare, come tranquilli cittadini che si
               godono la frescura notturna, sotto le finestre di S. E. il primo ministro.</p>
            <p>- E se ti minacciassero?</p>
            <p>- Tengo sotto la fascia due buone pistole a due colpi ciascuna ed in una tasca ho il
               mio fedele kriss. Guarda, ascolta, mangia e fingi di essere cieco e muto. - Ciò detto
               lasciò Sandokan, più che mai stupito per quelle parole oscure, ed entrò risolutamente
               nell'albergo, con una gravità così comica che in altre occasioni avrebbe fatto
               schiattare dalle risa il suo compagno, quantunque per indole non fosse mai stato
               troppo allegro.</p>
            <p>Quella trattoria non era così frequentata, come Yanez aveva creduto.</p>
            <p>Si componeva di tre salette, ammobiliate senza lusso, con molte tavole e molte panche
               ed un gran numero di servi che correvano come pazzi, portando caraffe di vino di
               palma e d'arak e grandi terrine ripiene di riso condito con pesci del Brahmaputra,
               fritti nell'olio di cocco e mescolati con erbe aromatiche.</p>
            <p>Assisi ai tavoli non vi erano più di due dozzine d'indiani, appartenenti però alle
               alte caste, a giudicarlo dalla ricchezza dei loro costumi, per lo più kaltani e
               ragiaputra discesi dalle alte montagne del Dalch e del Landa per chiedere qualche
               grazia alla preziosa conchiglia pietrificata, che celava nel suo interno il capello
               di Visnù.</p>
            <p>L'improvvisa entrata di quell'europeo pareva che avesse prodotto un pessimo effetto
               su tutti quegli indiani, poiché i discorsi cessarono immediatamente, e l'allegria
               prodotta dalle abbondanti libazioni del vino e dell'arak arracanese sfumò d'un
               colpo.</p>
            <p>Il portoghese, a cui nulla sfuggiva, attraversò le due prime sale ed entrato
               nell'ultima andò a sedersi ad un tavolo, che era occupato da quattro barbuti kattani
               che avevano nelle larghe fasce un vero arsenale fra pistole, pugnali e tarwar assai
               ricurvi e affilatissimi.</p>
            <p>Yanez li guardò bene in viso, senza degnarli d'un saluto e si sedette tranquillamente
               di fronte a loro, gridando con voce stentorea: - Da manciare! Mylord avere molta
               fame! - I quattro kaltani, ai quali non doveva piacere troppo la compagnia di quello
               straniero, presero le loro terrine ancora semi-piene di carri, s'alzarono di colpo e
               cambiarono tavola.</p>
            <p>- Benissimo, - mormorò il portoghese. - Tra poco vi farò o ridere o piangere. - Un
               garzone passava in quel momento, portando un piatto colmo di pesci, destinato ad
               altre persone.</p>
            <p>Si levò rapidamente e lo afferrò per un orecchio costringendolo a fermarsi. Poi gli
               gridò sul viso: - Mylord avere molta fame. Metti qui, briccone! È seconda volta che
               mylord grida.</p>
            <p>- Sahib! - esclamò confuso, ed un po' irritato, l'indiano. - Questo pesce non è per
               voi.</p>
            <p>- Chiamare me mylord, birbante! - gridò Yanez, fingendosi irritato. - Io essere
               grande inglese. Metti qui piatto! Buon profumo.</p>
            <p>- Impossibile, mylord. Non è per te.</p>
            <p>- Io pagare e volere manciare.</p>
            <p>- Un momento solo e ti servo.</p>
            <p>- Contare momenti sul mio orologio, poi tagliare a te un orecchio. - Si tolse da un
               taschino un magnifico cronometro d'oro e lo mise sulla tavola, fissando le
               lancette.</p>
            <p>In quel momento Sandokan era entrato, mettendosi a sedere ad un tavolo che si trovava
               presso una finestra e che non era stato occupato.</p>
            <p>Indossando un costume orientale ed avendo la pelle colorata, nessuno aveva fatto gran
               caso a lui. Poteva passare per un ricco indù del Lahore e di Agrar, giunto per
               assistere alla celebre cerimonia religiosa.</p>
            <p>Il famoso pirata malese si era appena seduto che tre o quattro giovani servi gli
               furono intorno, chiedendogli premurosamente che cosa desiderasse per cena.</p>
            <p>- Per Giove! - esclamò Yanez, gettando via con stizza la sigaretta che aveva appena
               accesa. - È entrato dopo di me ed eccoli tutti intorno a servirlo. Un europeo non
               potrà mai fare niente di buono in questo paese, a menoché non sia un furbo
               matricolato. Ah! È così! Vedrete che cosa saprà fare mylord... Moreland. Prendiamo il
               nome del figlio di Suyodhana. Suona bene agli orecchi.</p>
            <p>Ah! Toh! Vi è da bere! - Una caraffa, ordinata certamente dai quattro kaltani che
               prima occupavano il tavolo, si trovava nel mezzo, con accanto una tazza.</p>
            <p>Yanez, senza preoccuparsi dei suoi proprietari, l'afferrò e se l'accostò alle labbra,
               tracannando una lunga sorsata.</p>
            <p>- Vero arak, - disse poi. - Squisitissimo in fede mia! - Stava per riassaggiarlo,
               quando uno dei quattro kaltani barbuti si avvicinò al tavolo, dicendogli in un
               pessimo inglese: - Scusa, sahib, ma quella caraffa appartiene a me. Tu hai appoggiate
               al vaso le tue labbra impure e pagherai il contenuto.</p>
            <p>- Chiamare me, mylord, innanzi tutto, - disse Yanez, tranquillamente.</p>
            <p>- Sia pure, purché tu paghi quel liquore che io ho ordinato per me, - rispose il
               kaltano con accento secco.</p>
            <p>- Mylord non pagare per nessuno. Trovare caraffa sul mio tavolo ed io bere finché non
               avere più sete. Lasciare tranquillo mylord.</p>
            <p>- Qui non sei a Calcutta e nemmeno nel Bengala.</p>
            <p>- A mylord non importare affatto. Io essere grande e ricco inglese.</p>
            <p>- Ragione di più per pagare ciò che non ti appartiene.</p>
            <p>- Vattene al diavolo -.</p>
            <p>Poi, vedendo passare un altro garzone che portava un certo piatto colmo di frutta
               cotte, lo prese pel collo, urlandogli: - Qui! Metti qui, davanti mylord. Metti o
               mylord strangolare.</p>
            <p>- Sahib! - Yanez, senza attendere altro, gli strappò il piatto, se lo mise dinanzi e
               dopo d'aver dato al garzone una spinta che lo mandò a battere il naso contro un
               tavolo vicino, si mise a mangiare, borbottando: - Mylord avere molta fame. Birbanti
               indiani! Mandare io qui cipay e cannoni e bum su tutti voi! - A quell'atto di
               violenza, compiuta da uno straniero, un minaccioso mormorìo era sfuggito dalle labbra
               degli indiani, che stavano cenando nella trattoria.</p>
            <p>I quattro kaltani si erano anzi alzati, tenendo le mani appoggiate sui loro lunghi
               pistoloni e guardandolo ferocemente.</p>
            <p>Solo Sandokan rideva silenziosamente, mentre Yanez, sempre imperturbabile, si
               divorava coscienziosamente le frutta cotte inaffiandole di quando in quando coll'arak
               che non aveva pagato, né che intendeva pagare.</p>
            <p>Quand'ebbe terminato, afferrò quasi di volata un terzo garzone, strappandogli di mano
               una terrina piena di carri, condito con un magnifico pesce.</p>
            <p>- Tutto questo per mylord! - gridò. - Voi non servire, ed io prendere, by God! -
               Questa volta un urlo d'indignazione si era alzato nella sala.</p>
            <p>Tutti gl'indiani che occupavano le tavole erano balzati in piedi come un solo uomo,
               seccati da quelle continue prepotenze.</p>
            <p>- Fuori l'inglese! Fuori! - gridarono tutti, con voce minacciosa.</p>
            <p>Un ragiaputra d'aspetto brigantesco, più ardito degli altri, si avanzò verso il
               tavolo occupato dal portoghese e gli additò la porta, dicendogli: - Vattene! Basta! -
               Yanez, che stava già attaccando il pesce, alzò gli occhi sull'indiano, chiedendogli
               con perfetta calma: - Chi?</p>
            <p>- Tu!</p>
            <p>- Io, mylord?</p>
            <p>- Mylord o sahib, vattene! - riprese il ragiaputra.</p>
            <p>- Mylord non avere finito ancora cena. Avere molta fame ancora, caro indiano.</p>
            <p>- Va' a mangiare a Calcutta.</p>
            <p>- Mylord non avere voglia di muoversi. Trovare qui roba molto buona ed io mylord
               mangiare ancora molto, poi tutto pagare.</p>
            <p>- Buttalo fuori! - urlarono i kaltani, furibondi.</p>
            <p>Il ragiaputra allungò una mano per afferrare Yanez; ma questi gli scaraventò
               attraverso il viso il pesce che stava mangiando, accecandolo colla salsa pimentata
               che lo contornava, A quel nuovo atto di prepotenza, che suonava come una sfida, i
               quattro kaltani ai quali Yanez aveva bevuto l'arak, si erano slanciati contro la
               tavola urlando come indemoniati.</p>
            <p>Sandokan si era pure alzato, mettendo le mani entro la fascia; ma uno sguardo rapido
               di Yanez lo fermò.</p>
            <p>Il portoghese era d'altronde un uomo da cavarsela, senza l'aiuto del suo terribile
               compagno.</p>
            <p>Scaraventò innanzi a tutto addosso ai kaltani la terrina del carri; poi afferrato uno
               sgabello di bambù l'alzò, facendolo roteare minacciosamente sui musi dei suoi
               avversari.</p>
            <p>La mossa fulminea, la statura dell'uomo e più che tutto quel certo fascino misterioso
               che esercitano quasi sempre gli uomini bianchi su quelli di colore, avevano arrestato
               lo slancio dei kaltani e di tutti gli altri indù, che stavano per prendere le difese
               dei loro compatriotti.</p>
            <p>- Uscire o mylord inglese accoppare tutti! - aveva gridato il portoghese.</p>
            <p>Poi, vedendo che i suoi avversari stavano lì immobili, indecisi, lasciò cadere lo
               scanno, trasse due magnifiche pistole a doppia canna, arabescate e montate in argento
               e madreperla e senz'altro le spianò, ripetendo: - Uscire tutti! - Sandokan fu il
               primo a obbedire. Gli altri, presi da un subitaneo panico e anche per evitare al loro
               governo, già non troppo ben visto dal viceré del Bengala, delle gravi complicazioni,
               non tardarono a battere in ritirata, quantunque tutti possedessero delle armi.</p>
            <p>Il proprietario della trattoria, udendo tutto quel baccano, fu lesto ad accorrere
               impugnando una specie di spiedo.</p>
            <p>- Chi sei tu che ti permetti di guastare i sonni di S. E. il ministro Kaksa Pharaum
               che abita sopra e che metti in fuga i miei avventori?</p>
            <p>- Mylord, - rispose Yanez con tutta tranquillità.</p>
            <p>- Mylord o contadino t'invito a uscire.</p>
            <p>- Io non avere ancora finita mia cena. Tuoi boy non servire me e io prendere a loro
               piatti.</p>
            <p>Io pagare e avere per ciò diritto mangiare.</p>
            <p>- Va' a terminare la tua cena altrove. Io non servo gl'inglesi.</p>
            <p>- E io non lasciare tuo albergo.</p>
            <p>- Farò chiamare le guardie di S. E. il ministro e ti farò arrestare.</p>
            <p>- Un inglese mai avere paura delle guardie.</p>
            <p>- Esci? - urlò il trattore furibondo.</p>
            <p>- No. - L'assamese fece atto d'alzare lo spiedo, ma subito indietreggiò fino sulla
               soglia della porta.</p>
            <p>Yanez aveva impugnate le pistole che aveva deposte sulla tavola e gliele aveva
               puntate verso il petto, dicendogli freddamente: - Se tu fare un solo passo, io fare
               bum e ucciderti. - Il trattore chiuse con fracasso la porta, mentre i kaltani ed i
               ragiaputra che erano accorsi anche dalle due sale, gridavano: - Non lasciamolo
               scappare! È un pazzo! Le guardie! Le guardie! - Yanez era scoppiato in una gran
               risata.</p>
            <p>- Per Giove! - esclamò. - Ecco come si può procurarci una cena gratuita presso un
               altissimo personaggio del rajah d'Assam. Me la offrirà, non ne dubito. E Sandokan?
               Ah! Se n'è andato: benissimo, ora possiamo riprendere il pasto. - Tranquillo ed
               impassibile, come un vero inglese, si era seduto dinanzi ad un'altra tavola sulla
               quale si trovava un'altra terrina di carri, mandando giù qualche cucchiaiata.</p>
            <p>Non era però giunto alla terza, quando la porta si riaprì con gran fracasso e sei
               soldati che avevano dei turbanti immensi, delle larghe casacche fiammanti, calzoni
               amplissimi e babbucce di pelle rossa, entrarono puntando sul portoghese le loro
               carabine.</p>
            <p>Erano sei pezzi d'uomini, alti come granatieri, e barbuti come briganti della
               montagna.</p>
            <p>- Arrenditi, - gli disse uno di loro che aveva piantata sul turbante una penna
               d'avvoltoio.</p>
            <p>- A chi? - chiese Yanez, senza cessare di mangiare.</p>
            <p>- Noi siamo le guardie del primo ministro del rajah.</p>
            <p>- Dove condurre me mylord?</p>
            <p>- Da S. E.</p>
            <p>- Io non avere paura di S. E. - Si rimise nella cintura le pistole, si alzò con tutta
               flemma, depose sul tavolo un gruzzoletto di rupie pel taverniere e s'avanzò verso le
               guardie, dicendo: - Mylord degnare S. E. di vedere me grande inglese.</p>
            <p>- Da' le armi, mylord.</p>
            <p>- Io non dare mai mie pistole: essere regalo di graziosissima regina Vittoria mia
               amica, perché io essere grande mylord inglese.</p>
            <p>Io promettere non fare male a ministro. - Le sei guardie si interrogarono cogli
               sguardi, non sapendo se dovevano forzare quell'originale a consegnare le pistole; ma
               poi, temendo di commettere qualche grossa corbelleria, trattandosi di un inglese, lo
               invitarono senz'altro a seguirli presso il ministro.</p>
            <p>Nella vicina sala s'erano radunati tutti gli avventori, pronti a prestare man forte
               alle guardie del ministro.</p>
            <p>Vedendolo comparire, una salva d'imprecazioni lo accolse: - Fatelo impiccare!</p>
            <p>- Gettate dalla finestra l'inglese!</p>
            <p>- È un ladro!</p>
            <p>- È un furfante!</p>
            <p>- È una spia! - Yanez guardò intrepidamente quegli energumeni, che facevano gli
               spavaldi perché lo vedevano fra sei carabine e rispose alle loro invettive con una
               clamorosa risata.</p>
            <p>Uscite dalla trattoria, le guardie entrarono in un vicino portone e fecero salire al
               prigioniero una marmorea gradinata che era illuminata da un lanternone di metallo
               dorato, in forma di cupola.</p>
            <p>- Qui abitare ministro? - chiese Yanez.</p>
            <p>- Sì, mylord - gli rispose uno dei sei.</p>
            <p>- Io avere fretta cenare con lui. - Le guardie lo guardarono con stupore; ma non
               osarono dire nulla.</p>
            <p>Giunti sul pianerottolo lo introdussero in una bellissima sala, arredata con
               eleganza, con molti divanetti di seta fiorata, grandi tende di percallo azzurro e
               leggiadri mobili, leggerissimi ed incrostati d'avorio e di madreperla.</p>
            <p>Uno dei sei indiani s'appressò ad una lastra di bronzo sospesa sopra una porta e la
               percosse replicatamente con un martelletto di legno.</p>
            <p>Il suono non erasi ancora dileguato, quando la tenda fu alzata ed un uomo comparve,
               fissando subito i suoi occhi, più con curiosità che con stizza, su Yanez.</p>
            <p>- S. E. il primo ministro Kaksa Pharaum, - disse una delle guardie. - Saluta.</p>
            <p>- Aho! - fece Yanez, togliendosi il cappello e porgendo la destra, come per stringere
               la mano al potentissimo ministro.</p>
            <p>Kaksa Pharaum era un uomo sui cinquant'anni, piccolo, magro come un fakiro, colla
               pelle assai abbronzata, il naso adunco come il becco degli uccelli da preda, che si
               nascondeva in buona parte entro una foltissima barba che gli saliva fino quasi agli
               occhi.</p>
            <p>Aveva deposto il ricco costume di corte, perché indossava un semplice dootèe di seta
               gialla a ricami rossi che gli scendeva, come una veste da camera, fino alle babbucce
               di pelle rosso cupa.</p>
            <p>Quantunque avesse veduta la mano di Yanez, si guardò bene dal toccarla, anzi si
               trasse un po' da parte, per far meglio capire a quello straniero che non desiderava
               accordargli nessuna confidenza.</p>
            <p>- Sei tu che hai provocato tanto chiasso nella trattoria? - chiese.</p>
            <p>- Essere stato io, - rispose Yanez.</p>
            <p>- Non sapevi che qui abita un ministro?</p>
            <p>- Io sapere una sola cosa: di avere molta fame e di vedere altri a manciare senza
               me.</p>
            <p>- E per quello hai fatto nascere una mezza rivoluzione e mi hai disturbato?</p>
            <p>- Quando tua Eccellenza avere voglia cenare tu manciare subito ed io no?</p>
            <p>- Io sono un ministro...</p>
            <p>- Ed io essere mylord John Moreland, grande pari Inghilterra, amico grande regina
               Vittoria imperatrice tutte Indie. - Udendo quelle parole, la fronte del ministro,
               poco prima corrugata, si rasserenò.</p>
            <p>- Tu sei un mylord?</p>
            <p>- Sì, Eccellenza.</p>
            <p>- E non l'hai detto al trattore?</p>
            <p>- Averlo cridato a tutti e nessuno volermi dare da manciare. Non fare così noi in
               Inghilterra. Dare da manciare anche a indù.</p>
            <p>- Sicché non hai potuto cenare, mylord?</p>
            <p>- Soli pochi bocconi. Io avere ancora molta fame, grandissima fame.</p>
            <p>Io scrivere stassera a viceré del Bengala non poter compiere mia difficile missione,
               perché assamesi non dare mylord da manciare.</p>
            <p>- Quale missione?</p>
            <p>- Io essere grande cacciatore tigri ed essere qui venuto per distruggere tutte male
               bestie che mangiano indù.</p>
            <p>- Sicché tu, mylord, sei venuto per rendere dei preziosi servigi. I nostri sudditi
               hanno avuto torto a trattarti male, però io rimedierò a tutto. Seguimi, mylord. -
               Fece cenno alle guardie di ritirarsi, rialzò la tenda ed introdusse Yanez in un
               grazioso gabinetto, illuminato da un globo di vetro opalino, sospeso sopra una tavola
               riccamente imbandita, con piatti e posate d'oro e d'argento, colmi di svariati
               manicaretti.</p>
            <p>- Stava appunto per cenare, - disse il ministro. - Mylord ti offro di tenermi
               compagnia, così ti compenserò della cattiva educazione e della malevolenza del
               trattore.</p>
            <p>- Io ringraziare Eccellenza e scrivere a mio amico viceré Bengala tua gentile
               accoglienza.</p>
            <p>- Te ne sarò grato. - Si sedettero e si misero a mangiare con invidiabile appetito,
               specialmente da parte di Yanez, scambiandosi di quando in quando qualche
               complimento.</p>
            <p>Il ministro spinse anzi la sua cortesia fino a far servire al suo convitato della
               vecchia birra inglese che, quantunque molto acida, Yanez si guardò bene dal non
               tracannare.</p>
            <p>Quand'ebbero terminato, il portoghese si rovesciò sulla comoda poltrona e fissati gli
               occhi in viso al ministro, gli disse a bruciapelo ed in buonissima lingua indiana: -
               Eccellenza, io vengo da parte del viceré del Bengala per trattare con voi un grave
               affare diplomatico. - Kaksa Pharaum aveva fatto un soprassalto sulla sua sedia.</p>
            <p>- Perdonate se io ho ricorso ad un mezzo... un po' strano per avvicinarvi e...</p>
            <p>- Non sareste voi un mylord...</p>
            <p>- Sì, un vero mylord e primo segretario e ambasciatore segreto di S. E. il viceré, -
               rispose Yanez imperturbabilmente. - Domani vi mostrerò i miei documenti.</p>
            <p>- Potevate chiedermi una udienza, mylord. Non ve l'avrei rifiutata.</p>
            <p>- Il rajah non avrebbe tardato a esserne informato, mentre io per ora desidero
               parlare solo a voi.</p>
            <p>- Il governo delle Indie avrebbe qualche idea sull'Assam? - chiese Pharaum
               spaventato.</p>
            <p>- Niente affatto, tranquillizzatevi. Nessuno pensa a minacciare l'indipendenza di
               questo stato.</p>
            <p>Noi non abbiamo alcun lagno da muovere all'Assam ed al suo principe.</p>
            <p>Ciò però che devo dirvi non deve essere udito da alcuna persona, sicché sarebbe
               meglio, per maggior sicurezza, che mandaste i vostri servi a dormire.</p>
            <p>- Non ne saranno scontenti, tutt'altro, - disse il ministro, sforzandosi a
               sorridere.</p>
            <p>Si alzò e percosse il tam-tam che stava appeso alla parete, dietro la sua sedia.</p>
            <p>Un servo entrò quasi subito.</p>
            <p>- Che si spengano tutti i lumi, eccettuati quelli della mia stanza da notte e che
               tutti vadano a coricarsi - disse il ministro, con un tono da non ammettere replica. -
               Non voglio, per nessun motivo, essere disturbato questa notte.</p>
            <p>Ho da lavorare. - Il servo s'inchinò e scomparve.</p>
            <p>Kaksa Pharaum attese che il rumore dei passi si fosse spento, poi tornando a sedersi,
               disse a Yanez: - Ora, mylord, potete parlare liberamente. Tra qualche minuto tutta la
               mia gente russerà.
                            </p>
                           </div>
                            <div class="chapter2" id="sec2">
                            <h4>Capitolo 2</h4>
                            <p>
                               <p> Il rapimento d'un ministro Yanez vuotò un bicchierone di quella pessima birra, non
               senza fare una smorfia, poi levò da un bellissimo portasigari di tartaruga con cifre
               in diamanti, due grossi manilla e ne offrì uno al ministro, dicendogli con un sorriso
               bonario: - Prendete questo sigaro, Eccellenza. Mi hanno detto che siete un fumatore,
               cosa piuttosto rara fra gl'indiani, che preferiscono invece quel detestabile betel
               che rovina i denti e guasta la bocca. Sono certo che non avete mai fumato un sigaro
               così delizioso.</p>
            <p>- Ho imparato a fumare a Calcutta, dove ho soggiornato qualche tempo in qualità
               d'ambasciatore straordinario del mio re, - disse il ministro, prendendo il
               manilla.</p>
            <p>Yanez gli porse uno zolfanello, accese anche il proprio sigaro, gettò in aria tre o
               quattro boccate di fumo odoroso, che per qualche istante offuscarono la luce della
               lampada, poi riprese, fissando con una certa malizia il ministro, che assaporava da
               buongustaio il delizioso aroma del tabacco filippino: - Io sono qui venuto, come vi
               dissi, Eccellenza, per incarico del viceré del Bengala per avere da voi delle
               informazioni sui moti che si stanno svolgendo nell'alta Birmania.</p>
            <p>Voi che siete confinanti con quel turbolento regno, che ci ha sempre dato dei gravi
               fastidi, ne saprete certo qualche cosa.</p>
            <p>Vi avverto innanzi a tutto, Eccellenza, che il governo delle Indie vi sarà non solo
               gratissimo, ma che anche vi ricompenserà largamente. - Udendo parlare di ricompense,
               il ministro, venale come tutti i suoi compatriotti, spalancò gli occhi ed ebbe un
               risolino di contentezza.</p>
            <p>- Ne sappiamo più di quello che potreste supporre, - disse poi. - È vero: nell'alta
               Birmania è scoppiata una violentissima insurrezione, promossa a quanto pare da un
               intraprendente talapoino, che ha gettato la tonaca gialla del monaco per impugnare la
               scimitarra.</p>
            <p>- E contro chi?</p>
            <p>- Contro il re Phibau e sopratutto contro la regina Su-payah-Lat che ha fatto
               strangolare, il mese scorso, le due giovani mogli del monarca, una delle quali era
               stata scelta fra le principesse dell'alta Birmania.</p>
            <p>- Che storia mi raccontate voi?</p>
            <p>- Ve la spiegherò meglio, mylord, - disse il ministro, socchiudendo gli occhi.</p>
            <p>Secondo le leggi birmane, il re può avere quattro mogli; però il suo successore è
               obbligato a sposare la propria sorella o per lo meno una principessa sua parente,
               affinché si conservi puro il sangue reale.</p>
            <p>Quando Phibau, che è il monarca attuale, salì al trono, c'erano nella sua famiglia
               due sorelle degne di salire al trono del fratello.</p>
            <p>Il re sentiva maggior inclinazione per la maggiore; ma la più giovane, la principessa
               Su-payah-Lat si era messa in testa di diventare anch'essa regina, per ciò fece mostra
               dappertutto del più ardente affetto pel sovrano e seppe così indurre la regina madre
               a decidere, nella sua alta sapienza, che quell'amore meritava di essere ricompensato
               e che il figlio doveva sposarle entrambe.</p>
            <p>Il disegno però fu sventato dalla maggiore delle sorelle, la principessa
               Ta-bin-deing, la quale aveva preferito entrare in un monastero buddista.</p>
            <p>È chiaro tutto ciò?</p>
            <p>- Chiarissimo, - rispose Yanez, che trovava un ben scarso interesse in quel racconto.
               - E poi, Eccellenza?</p>
            <p>- Phibau allora sposò Su-payah-Lat e altre due principesse, una delle quali
               apparteneva all'alta classe della Birmania settentrionale.</p>
            <p>- E per dispetto le fece strangolare?</p>
            <p>- Sì, mylord.</p>
            <p>- E dopo che cosa è successo? Un nuovo strangolamento, da parte del re questa
               volta?</p>
            <p>- Niente affatto. Su-payah-pa... pa...</p>
            <p>- Avanti, Eccellenza, - disse Yanez, guardandolo malignamente.</p>
            <p>- Dov'ero... rimasto? - chiese il ministro, che pareva facesse degli sforzi supremi
               per tenere aperti gli occhi.</p>
            <p>- Al terzo strangolamento.</p>
            <p>- Ah sì! Su-payah-pa... pa... pa... è chiaro?</p>
            <p>- Chiarissimo. Ho capito tutto.</p>
            <p>- Pa... pa... un figlio... gli astrologi di corte... mi capite bene, mylord?</p>
            <p>- Benissimo.</p>
            <p>- Poi strangolò le due regine...</p>
            <p>- Lo so.</p>
            <p>- E Su... pa...</p>
            <p>- Mi pare che diventi terribile quel pa... pa... per la vostra lingua. Per Giove!
               Avreste bevuto troppo questa sera? - Il ministro, che per la ventesima volta aveva
               chiusi e riaperti gli occhi, guardò Yanez come trasognato, poi si lasciò sfuggire
               dalle labbra il sigaro e tutto d'un colpo s'abbandonò prima sullo schienale della
               sedia, poi rotolò a terra come se fosse stato colpito da sincope.</p>
            <p>- Briccone d'un sigaro! - esclamò Yanez, ridendo. - Quell'oppio doveva essere di
               prima qualità. Ed ora, all'opera, giacché tutti dormono. Ah! Tu credevi, Sandokan,
               che la mia fantasia si fosse spenta? Vedrai. - Raccolse innanzi a tutto il sigaro,
               che il ministro aveva lasciato cadere e s'accostò alla finestra che era aperta.</p>
            <p>Quantunque non brillasse più alcun lume, essendo gl'indiani molto economici in fatto
               d'illuminazione, anche perché le notti colà sono chiare ed il cielo quasi sempre
               purissimo, scorse subito parecchie persone che passeggiavano lentamente, a gruppi di
               tre o quattro, come onesti cittadini che si godono un po' di frescura, fumando e
               cianciando.</p>
            <p>- Sandokan ed i tigrotti, - mormorò Yanez, stropicciandosi le palme. - Tutto va
               benissimo. - Gettò via il mozzicone di sigaro lasciato cadere dal ministro, accostò
               alle labbra due dita e mandò un sibilo dolcemente modulato.</p>
            <p>Udendolo, le persone che passeggiavano s'arrestarono di colpo, poi, mentre alcune si
               dirigevano verso le due estremità della via onde impedire che qualcuno si
               avvicinasse, un gruppo si fermò sotto la finestra illuminata.</p>
            <p>- Pronti, - disse una voce.</p>
            <p>- Aspetta un momento, - rispose Yanez.</p>
            <p>Strappò i grossi cordoni di seta della tenda, li legò insieme fortemente, provò la
               loro solidità, poi assicurò un capo al gancio d'una imposta e l'altro lo strinse
               sotto le ascelle del disgraziato ministro che conservava sempre una immobilità
               assoluta.</p>
            <p>- Pesa ben poco S. E., - disse Yanez, prendendoselo in braccio.</p>
            <p>Lo portò verso la finestra e afferrato strettamente il cordone si mise a calarlo.</p>
            <p>Dieci braccia furono pronte a prenderlo, appena ebbe toccato il suolo.</p>
            <p>- Aspettate me, ora, - disse Yanez a bassa voce.</p>
            <p>Spense la lampada, s'aggrappò alla corda ed in un attimo si trovò sulla via.</p>
            <p>- Tu sei un vero demonio, - gli disse Sandokan. - Non l'avrai ucciso, spero.</p>
            <p>- Domani starà bene quanto noi, - rispose Yanez, sorridendo.</p>
            <p>- Che cosa hai fatto bere a quest'uomo, che sembra morto?</p>
            <p>- Quest'uomo! Rispetta le Eccellenze, fratellino. È il primo ministro del rajah, mio
               caro.</p>
            <p>- Saccaroa! Tu fai sempre colpi grossi.</p>
            <p>- Andiamo e alla lesta, Sandokan. Può giungere la guardia notturna.</p>
            <p>Hai qualche veicolo?</p>
            <p>- Vi è un tciopaya fermo sull'angolo della via.</p>
            <p>- Raggiungiamolo senza perdere tempo. - Con un sibilo simile a quello che aveva
               lanciato poco prima Yanez, il pirata malese fece accorrere tutti i suoi uomini che
               vigilavano all'estremità della via e tutti insieme raggiunsero un gran carro, che
               aveva la cassa dipinta d'azzurro e che reggeva una specie di cupoletta formata di
               frasche sotto la quale stavano due materassi.</p>
            <p>Era uno di quei comodi veicoli che gl'indiani adoperano quando intraprendono qualche
               lungo viaggio e che sono chiamati tciopaya, dove, al riparo dal sole, possono
               mangiare, fumare e dormire, essendo la cassa divisa in due parti: una che serve da
               salotto e una da stanza da letto.</p>
            <p>Quattro paia di zebù, bianchissimi, colle gobbe cadenti ed i dorsi coperti da
               gualdrappe di stoffa rossa, erano aggiogati al massiccio ruotabile.</p>
            <p>Il ministro fu deposto su un materasso, Yanez e Sandokan vi si sedettero presso e,
               mentre i loro compagni, per non destare sospetti, si disperdevano, il carro si mise
               in moto, guidato da un malese vestito da indiano che teneva in mano una torcia per
               illuminare la via.</p>
            <p>- Subito a casa, - disse Sandokan al cocchiere.</p>
            <p>Poi, volgendosi verso Yanez che stava accendendo una sigaretta, gli chiese: -
               Parlerai ora? Io non riesco affatto a capire che razza d'idea ti è nata nel
               cervello.</p>
            <p>Credevo che ti ammazzassero davvero là dentro.</p>
            <p>- Un uomo bianco e mylord! Uhm! Non l'avrebbero mai osato, - rispose Yanez, aspirando
               lentamente il fumo e rigettandolo con altrettanta lentezza.</p>
            <p>- Hai giuocato però una partita che poteva costarti cara.</p>
            <p>- Bisogna ben divertirsi qualche volta.</p>
            <p>- Insomma che cosa vuoi fare di questa mummia?</p>
            <p>- È una Eccellenza, ti ho detto.</p>
            <p>- Che non farà mai una bella figura alla corte del rajah.</p>
            <p>- La farò invece io.</p>
            <p>- Vuoi dunque introdurti alla corte di quel sospettoso tiranno? Sono otto giorni che
               tutti continuano a ripeterci che non vuol vedere nessun europeo.</p>
            <p>- Ed io ti dico che mi riceverà e con grandi onori. Aspetta che io possa avere nelle
               mie mani la pietra di Salagraman ed il famoso capello di Visnù e vedrai come mi
               accoglierà.</p>
            <p>- Chi?</p>
            <p>- Il rajah, - rispose Yanez. - Credevi tu che io fossi venuto qui a guardare il bel
               paese della mia Surama, senza darle anche la corona?</p>
            <p>- Era ben questa la nostra idea, - disse Sandokan. - Non avrei lasciato il Borneo per
               fare delle passeggiate per le vie di Gauhati.</p>
            <p>Non riesco però a comprendere che cosa possa entrare il rapimento d'un ministro, il
               capello di Visnù e la pietra di Salagraman colla conquista d'un regno.</p>
            <p>- Sai tu, innanzi a tutto, fratellino, dove i sacerdoti tengono nascosta la
               conchiglia?</p>
            <p>- Io no.</p>
            <p>- E nemmeno io, quantunque abbia interrogati, in questi otto giorni, non so quanti
               indiani.</p>
            <p>- Chi ce l'indicherà dunque?</p>
            <p>- Il ministro, - rispose Yanez.</p>
            <p>Sandokan guardò il portoghese con vera ammirazione.</p>
            <p>- Ah! che diavolo d'uomo! - esclamò poi. - Tu saresti capace di giuocare Brahma, Siva
               e anche Visnù insieme.</p>
            <p>- Forse, - rispose Yanez, ridendo. - Troveremo però alla corte del rajah un ostacolo
               che sarà duro da abbattere.</p>
            <p>- Che cos'è?</p>
            <p>- Un uomo.</p>
            <p>- Se hai rapito un ministro, potrai fare scomparire anche quello.</p>
            <p>- Si dice che goda una grande influenza a corte e che sia lui che fa di tutto per
               impedire agli stranieri di razza bianca di metterci dentro i piedi.</p>
            <p>- Chi è?</p>
            <p>- Un europeo, mi hanno detto.</p>
            <p>- Qualche inglese.</p>
            <p>- Non ho potuto saperlo. Ce lo dirà il ministro. - Una brusca fermata che per poco
               non fece loro perdere l'equilibrio, interruppe la loro conversazione.</p>
            <p>- Siamo giunti, padrone, - disse il conduttore del carro.</p>
            <p>Dieci o dodici uomini, gli stessi che li avevano aiutati a rapire il ministro, erano
               usciti da una porta, schierandosi silenziosamente ai due lati del veicolo.</p>
            <p>- Vi ha seguìti nessuno? - chiese loro Sandokan, balzando a terra.</p>
            <p>- No, padrone - risposero ad una voce.</p>
            <p>- Nulla di nuovo nella pagoda?</p>
            <p>- Calma assoluta.</p>
            <p>- Prendete il ministro e portatelo nel sotterraneo di Quiscena. - Il carro si era
               fermato dinanzi ad una gigantesca roccia che s'appoggiava in parte al Brahmaputra e
               che s'alzava in una località deserta affatto, non essendovi intorno che delle
               antichissime muraglie semidiroccate, che un tempo dovevano aver servito di cinta alla
               città e ad ammassi colossali di macerie.</p>
            <p>Sulla fronte, al di sopra di una porta di bronzo, si scorgevano confusamente delle
               divinità indiane, di pietra nera, allineate su una specie di cornicione sorretto da
               una infinità di teste d'elefante, scavate nella roccia e che tenevano le proboscidi
               arrotolate.</p>
            <p>Doveva essere qualche pagoda sotterranea, come già ve ne sono tante nell'India,
               poiché in alto non si vedeva alcuna cupola né semi-circolare, né piramidale.</p>
            <p>Altri uomini erano usciti, portando delle torce ed unendosi ai primi. Pareva che
               tutte quelle persone, quantunque indossassero costumi assamesi, appartenessero a due
               razze ben distinte che nulla o ben poco avevano d'indiano.</p>
            <p>Infatti, mentre alcuni erano bassi e piuttosto tarchiati, colla pelle fosca che aveva
               dei riflessi olivastri con sfumature rossastro cupo e gli occhi piccoli e nerissimi,
               altri invece erano piuttosto alti, di colore giallastro, coi lineamenti bellissimi,
               quasi regolari e gli occhi grandi, bene aperti ed intelligentissimi.</p>
            <p>Un uomo che avesse avuto profonda conoscenza della regione malese, non avrebbe
               esitato a classificare i primi per malesi autentici e gli altri per dayachi bornesi,
               due razze che si equivalevano per ferocia, per audacia e per coraggio indomito.</p>
            <p>- Prendete quest'uomo, - aveva detto Yanez, scendendo dal carro e sporgendo il
               ministro sempre addormentato.</p>
            <p>Un malese che aveva il volto rugoso, ma i capelli ancora nerissimi e forme quasi
               atletiche, afferrò fra le poderose braccia Kaksa Pharaum e lo trasportò nella
               pagoda.</p>
            <p>- Conduci il carro nel nascondiglio, - proseguì Yanez volgendosi verso il conduttore.
               - Quattro uomini rimangano qui fuori a guardia.</p>
            <p>Possiamo essere stati seguiti. - Prese sotto braccio Sandokan, riattizzò la sigaretta
               e varcarono la soglia, inoltrandosi in un angusto corridoio, ingombro di rottami
               staccatisi dall'umida volta e che pareva s'addentrasse nelle viscere della colossale
               roccia.</p>
            <p>Dopo aver percorsi cinquanta o sessanta metri, preceduti dagli uomini che portavano
               le torce e seguìti dagli altri, giungevano ad una immensa sala sotterranea, scavata
               nel vivo masso, di forma circolare, nel cui centro s'ergevano, sopra una pietra
               rettangolare, di dimensioni enormi, le tre dee: Parvati, Latscimi e Sarassuadi, la
               prima, protettrice delle armi siccome dea della distruzione; la seconda, delle
               vetture, dei battelli e degli animali quale dea della ricchezza; la terza, dei libri
               e degl'istrumenti musicali come dea delle lingue e dell'armonia.</p>
            <p>- Fermatevi qui, - disse Yanez a coloro che lo accompagnavano. - Tenete pronte le
               carabine: non si sa mai quello che può succedere. - Prese una torcia e seguìto sempre
               da Sandokan entrò in un secondo corridoio, un po' più stretto del primo e lo percorse
               finché fu giunto in una stanza, pure sotterranea, ammobigliata sontuosamente e
               illuminata da una bellissima lampada dorata che reggeva un globo di vetro
               giallastro.</p>
            <p>Le pareti ed il pavimento erano coperti da fitte tappezzerie del Guzerate,
               scintillanti d'oro e rappresentanti per lo più belve strane, solo esistite nella
               fervida fantasia degli indù e all'intorno vi erano comodi e larghi divani di seta e
               mensolette di metallo sorreggenti dei fiaschi dorati e delle coppe.</p>
            <p>Nel mezzo, una tavola con incrostazioni di madreperla e di scagliette di tartaruga
               che formavano dei bellissimi disegni, con intorno parecchie sedie di bambù.</p>
            <p>Solo una parte della parete era scoperta, essendovi incastrato, in una vasta nicchia,
               un pastore colla faccia nera: era Quiscena, il distruttore dei re malvagi e crudeli,
               che formavano l'infelicità del popolo indiano.</p>
            <p>Il ministro era stato deposto su uno di quei soffici divani e russava beatamente come
               se si trovasse nel suo letto.</p>
            <p>- È tempo di svegliarlo, - disse Yanez, gettando la sigaretta e prendendo da una
               mensola un fiasco dal collo lunghissimo, il cui vetro rosso era racchiuso da una
               specie di rete di metallo dorato. - Noi abbiamo pratica di veleni e d'antidoti, è
               vero, Sandokan?</p>
            <p>- Non saremmo stati tanti anni laggiù, nel regno degli upas, - rispose il pirata. -
               Gli hai fatto fumare dell'oppio?</p>
            <p>- Ben nascosto sotto la foglia del sigaro, - disse Yanez. - Lo avevo coperto così
               bene da sfidare l'occhio più sospettoso.</p>
            <p>- Due gocce di quel liquido in un bicchiere d'acqua basteranno per farlo saltare in
               piedi. Il suo cervello non tarderà molto a snebbiarsi.</p>
            <p>- Vediamo, - disse il portoghese. Empì un bicchiere d'acqua preso da una bottiglia di
               cristallo che si trovava sulla tavola e vi lasciò cadere due gocce d'un liquido
               rossastro.</p>
            <p>L'acqua spumeggiò, prendendo una tinta sanguigna, poi a poco a poco riacquistò la
               solita limpidezza.</p>
            <p>- Aprigli la bocca, Sandokan, - disse allora il portoghese.</p>
            <p>Il pirata s'avvicinò al ministro tenendo in mano un pugnale e colla punta lo sforzò
               ad aprire i denti, che erano fortemente chiusi.</p>
            <p>- Presto, - disse Sandokan.</p>
            <p>Yanez versò nella bocca di Kaksa Pharaum il contenuto del bicchiere.</p>
            <p>- Fra cinque minuti, - disse la Tigre della Malesia.</p>
            <p>- Allora puoi accendere la tua pipa.</p>
            <p>- Credo che sia meglio. - Il pirata prese da una mensola una splendida pipa adorna di
               perle lungo la canna, la riempì di tabacco, l'accese e si sdraiò su uno dei divani,
               come un pascià turco, mettendosi a fumare con studiata lunghezza.</p>
            <p>Yanez, curvo sul ministro, lo scrutava attentamente. Il respiro, poco prima affannoso
               dell'indiano a poco a poco diventava regolare e le sue palpebre subivano di quando in
               quando una specie di tremito, come se facessero degli sforzi per alzarsi.</p>
            <p>Anche le gambe e le braccia perdevano la loro rigidità: i muscoli, sotto la
               misteriosa influenza di quel liquido, si allentavano.</p>
            <p>Ad un tratto, un sospiro più lungo sfuggì dalle labbra del ministro, poi quasi subito
               gli occhi s'aprirono, fissandosi su Yanez.</p>
            <p>- Amate troppo il riposo, Eccellenza, - disse Yanez ironicamente. - Come fanno i
               vostri servi a svegliarvi? Vi ho fatto fare un viaggio che è durato più di un'ora e
               non avete cessato un sol momento di russare.</p>
            <p>Non servite troppo bene il vostro signore.</p>
            <p>- Per... Mylord! - esclamò il ministro, alzandosi di colpo e girando intorno uno
               sguardo meravigliato.</p>
            <p>- Sì, io, mylord.</p>
            <p>- Ma... dove sono io?</p>
            <p>- In casa di mylord. - Il ministro stette un momento silenzioso, continuando a girare
               gli occhi intorno, poi esclamò: - Per Siva! Io non ho mai veduto questo salotto.</p>
            <p>- Sfido io! - rispose Yanez, colla sua solita flemma beffarda. - Non vi siete mai
               degnato di visitare il palazzo di mylord.</p>
            <p>- E quell'uomo chi è? - chiese Pharaum, indicando Sandokan, che continuava a fumare
               placidamente come se la cosa non lo riguardasse affatto.</p>
            <p>- Ah! Quello, Eccellenza, è un uomo terribile, che fu chiamato per la sua ferocia, la
               Tigre della Malesia.</p>
            <p>È un gran principe ed un grande guerriero. - Kaksa Pharaum non poté nascondere un
               tremito.</p>
            <p>- Non abbiate paura di lui, però, - disse Yanez, che si era accorto dello spavento
               del ministro. - Quando fuma è più dolce d'un fanciullo.</p>
            <p>- E che cosa fa qui, in casa vostra?</p>
            <p>- Viene a tenere qualche volta compagnia a mylord.</p>
            <p>- Voi vi burlate di me! - gridò Kaksa, furibondo. - Basta! Avete scherzato
               abbastanza! Vi siete dimenticato che io sono possente quanto il rajah dell'Assam? Voi
               pagherete caro questo giuoco!</p>
            <p>Ditemi dove sono e perché mi trovo qui, invece di essere nel mio palazzo o io...</p>
            <p>- Potete gridare finché vorrete, Eccellenza, nessuno udrà la vostra voce. Siamo in un
               sotterraneo che non trasmette al di fuori alcun rumore.</p>
            <p>D'altronde, rassicuratevi: io non voglio farvi male alcuno se non vi ostinerete a
               rimanere muto.</p>
            <p>- Che cosa volete da me? Parlate, mylord.</p>
            <p>- Lasciate prima che vi dica, Eccellenza, che ogni resistenza da parte vostra sarebbe
               assolutamente inutile, perché a dieci passi da noi vi sono trenta uomini che nemmeno
               un intero reggimento di cipay sarebbe capace d'arrestare.</p>
            <p>Accomodatevi ed ascoltate pazientemente una pagina di storia del vostro paese.</p>
            <p>- Da voi?</p>
            <p>- Da me, Eccellenza. - Lo spinse dolcemente verso una sedia, costringendolo a
               sedersi, prese alcune tazze di cristallo finissimo ed un fiasco, riempiendole d'un
               liquore color dell'oro vecchio, poi aprì il portasigari, offrendolo al
               prigioniero.</p>
            <p>Nel vedere i grossi manilla, Kaksa Pharaum fece un gesto di terrore.</p>
            <p>- Potete scegliere senza timore, - disse Yanez. - Questi non contengono nemmeno una
               particella d'oppio.</p>
            <p>Se avete qualche sospetto, prendete una sigaretta, a vostra scelta. - Il ministro
               fece un feroce gesto di diniego.</p>
            <p>- Allora assaggiate questo liquore, - continuò Yanez. - Guardate: ne bevo anch'io. È
               eccellente.</p>
            <p>- Più tardi: parlate. - Yanez vuotò la sua tazza, accese la sigaretta, poi,
               appoggiando comodamente il dorso alla spalliera della sedia, disse: - Ascoltatemi
               dunque, Eccellenza. L'istoria che voglio narrarvi non sarà lunga, però vi interesserà
               molto. - Sandokan, sempre sdraiato sul divano, fumava silenziosamente, conservando
               una immobilità quasi assoluta.</p>
                            </div>
               <div class="chapter3" id="sec3">
                  <h4>Capitolo 3</h4>
                  <p>Nell'antro delle tigri di Mompracem - Regnava allora sull'Assam, - cominciò Yanez, -
               il fratello dell'attuale rajah, un principe perverso, dedito a tutti i vizi, che era
               odiato da tutta la popolazione e soprattutto dai suoi parenti, i quali non si
               sentivano mai sicuri di riveder l'alba del domani. Quel principe aveva uno zio che
               era capo di una tribù di kotteri, ossia di guerrieri, uomo valorosissimo che più
               volte aveva difese le frontiere assamesi contro scorrerie dei birmani e che perciò
               godeva una grande popolarità in tutto il paese.</p>
            <p>Sapendosi mal visto dal nipote, il quale si era fisso in capo, senza motivi però, che
               congiurasse contro di lui per carpirgli il trono e derubarlo delle sue immense
               ricchezze, si era ritirato fra le sue montagne, in mezzo ai fedeli suoi
               guerrieri.</p>
            <p>Quel valoroso si chiamava Mahur; ne avete mai udito a parlare, Eccellenza?</p>
            <p>- Sì, - rispose asciuttamente Kaksa Pharaum.</p>
            <p>- Un brutto giorno la carestia piombava sull'Assam. Quell'anno nemmeno una goccia
               d'acqua era caduta ed il sole aveva arsi i raccolti.</p>
            <p>I bramini ed i gurus1 indussero allora il rajah a dare in Goalpara una grandiosa
               cerimonia religiosa, onde placare la collera delle divinità.</p>
            <p>Il principe vi annuì di buon grado e volle che vi assistessero tutti i parenti che
               vivevano disseminati nel suo stato, non escluso suo zio, il capo dei kotteri, il
               quale, di nulla sospettando, aveva condotto con sé oltre la moglie, i suoi figli, due
               maschi ed una bambina che chiamavasi Surama.</p>
            <p>Tutti i parenti furono ricevuti cogli onori spettanti ai loro gradi e con grande
               cordialità da parte del principe regnante ed alloggiati nel palazzo.</p>
            <p>Compiuta la cerimonia religiosa, il rajah offrì a tutti i suoi parenti un banchetto
               grandioso, durante il quale il tiranno, come già gli accadeva sempre, bevette una
               grande quantità di liquori.</p>
            <p>Quel miserabile cercava di eccitarsi, prima di compiere una orrenda strage, già forse
               meditata da lungo tempo.</p>
            <p>Era quasi il tramonto ed il banchetto, allestito nel gran cortile interno del palazzo
               che era tutto cintato da alte muraglie, stava per finire, quando il rajah, non so con
               quale scusa si ritirò coi suoi ministri.</p>
            <p>Ad un tratto, quando l'allegria degli ospiti aveva raggiunto il massimo grado, un
               colpo di carabina echeggiò improvvisamente, ed uno dei parenti cadde col cranio
               fracassato da una palla di carabina.</p>
            <p>Lo stupore, causato da quell'assassinio in piena orgia non era ancora cessato, quando
               un secondo colpo rintronava ed un altro convitato stramazzava, bruttando col suo
               sangue la tovaglia.</p>
            <p>Era il rajah che aveva fatto quel doppio colpo. Il miserabile era comparso su un
               terrazzino prospiciente sul cortile e faceva fuoco sui suoi parenti. Aveva gli occhi
               schizzanti dalle orbite, i lineamenti sconvolti: pareva un vero pazzo.</p>
            <p>Intorno aveva i suoi ministri che gli porgevano ora tazze colme di liquori ed ora
               delle carabine cariche.</p>
            <p>Uomini, donne e fanciulli si erano messi a correre all'impazzata pel cortile,
               cercando invano un'uscita, mentre il rajah, urlando come una belva feroce, continuava
               a sparare facendo nuove vittime. Mahur, che era il più odiato di tutti, fu uno dei
               primi a cadere. Una palla gli aveva fracassata la spina dorsale.</p>
            <p>Poi caddero successivamente sua moglie ed i suoi due figli.</p>
            <p>La strage durò una mezz'ora. Trentasette erano i parenti del principe e trentacinque
               erano caduti sotto i colpi del feroce monarca.</p>
            <p>Due soli erano miracolosamente sfuggiti alla morte: Sindhia il giovane fratello del
               rajah e la figlia del capo dei kotteri, la piccola Surama, che si era nascosta dietro
               il cadavere di sua madre.</p>
            <p>Sindhia era stato segno a tre colpi di carabina e tutti erano andati a vuoto, perché
               il giovane principe, con dei salti da tigre, ben misurati, si era sempre sottratto
               alle palle.</p>
            <p>In preda ad un terribile spavento, non cessava di gridare al fratello: "Fammi grazia
               della vita ed io abbandonerò il tuo regno.</p>
            <p>Sono figlio di tuo padre. Tu non hai il diritto di uccidermi".</p>
            <p>Il rajah, completamente ubriaco, rimaneva sordo a quelle grida disperate e sparò
               ancora due colpi, senza riuscire a coglierlo, tanto era lesto suo fratello; poi,
               preso forse da un improvviso pentimento, abbassò la carabina che un ufficiale gli
               aveva data, gridando al fuggiasco: "Se è vero che tu abbandonerai per sempre il mio
               stato ti fo grazia della vita, ad una condizione".</p>
            <p>"Sono pronto ad accettare tutto quello che vorrai", rispose il disgraziato.</p>
            <p>"Io getterò in aria una rupia; se tu la coglierai con una palla della carabina, ti
               lascerò partire pel Bengala senza farti alcun male." "Accetto", rispose allora il
               giovane principe.</p>
            <p>Il rajah gli gettò l'arma che Sindhia prese al volo.</p>
            <p>"Ti avverto", urlò il pazzo, "che se manchi la moneta subirai la medesima sorte degli
               altri." "Gettala!" Il rajah fece volare in aria il pezzo d'argento. Si udì subito uno
               sparo e non fu la moneta bucata, bensì il petto del tiranno.</p>
            <p>Sindhia, invece di far fuoco sulla moneta, aveva voltata rapidamente l'arma contro
               suo fratello e l'aveva fulminato, spaccandogli il cuore.</p>
            <p>I ministri e gli ufficiali si prosternarono dinanzi al giovane principe, che aveva
               liberato il regno da quel mostro e senz'altro lo accettarono come rajah
               dell'Assam.</p>
            <p>- Voi, mylord, mi avete narrata una storia che qualunque assamese conosce a fondo, -
               disse il ministro.</p>
            <p>- Non il seguito però, - rispose Yanez, versandosi un altro bicchiere ed accendendo
               una seconda sigaretta. - Sapreste dirmi che cosa è avvenuto della piccola Surama,
               figlia del capo dei kotteri? - Kaksa Pharaum alzò le spalle, dicendo poi: - Chi può
               essersi occupato d'una bambina?</p>
            <p>- Eppure quella bambina era nata ben vicina al trono dell'Assam.</p>
            <p>- Continuate, mylord.</p>
            <p>- Quando Sindhia seppe che Surama era sfuggita alla morte, invece di accoglierla alla
               corte o almeno di farla ricondurre fra le tribù devote a suo padre, la fece
               segretamente vendere a dei thugs che percorrevano allora il paese per procurarsi
               delle bajadere.</p>
            <p>- Ah! - fece il ministro.</p>
            <p>- Credete Eccellenza che abbia agito bene il rajah vostro signore? - chiese Yanez,
               diventato improvvisamente serio.</p>
            <p>- Non so. È morta poi?</p>
            <p>- No, Eccellenza, Surama è diventata una bellissima fanciulla ora e non ha che un
               solo desiderio: quello di strappare a suo cugino la corona dell'Assam. - Kaksa
               Pharaum aveva fatto un soprassalto.</p>
            <p>- Dite, mylord? - chiese spaventato.</p>
            <p>- Che riuscirà nel suo intento, - rispose freddamente Yanez.</p>
            <p>- E chi l'aiuterà? - Il portoghese s'alzò e puntando l'indice verso la Tigre della
               Malesia che non aveva cessato di fumare, gli rispose: - Quell'uomo là innanzi a
               tutto, che ha rovesciato troni e che ha vinto la terribile Tigre dell'India,
               Suyodhana, il famoso capo dei thugs indiani, e poi io.</p>
            <p>L'orgogliosa e la grande Inghilterra, dominatrice di mezzo mondo, ha piegato talvolta
               il capo dinanzi a noi, tigri di Mompracem. - Il ministro si era a sua volta alzato,
               guardando con profonda ansietà ora Yanez ed ora Sandokan.</p>
            <p>- Chi siete voi, dunque? - chiese finalmente, balbettando.</p>
            <p>- Degli uomini che nemmeno i vostri più formidabili uragani potrebbero arrestare, -
               rispose Yanez, con voce grave.</p>
            <p>- E che cosa volete voi da me? Perché mi avete trasportato in questo luogo che io non
               ho mai veduto? - Yanez, invece di rispondere, riempì nuovamente le tazze e ne porse
               una al ministro, dicendogli colla sua voce insinuante: - Bevete prima, Eccellenza.
               Questo squisito liquore vi rischiarirà le idee meglio del vostro detestabile toddy.
               Bevetene pure liberamente: non vi farà male. - Il ministro, che si sentiva invadere
               da un invincibile tremito nervoso, credette opportuno di non rifiutarsi.</p>
            <p>Yanez si raccolse un momento, poi, fissando il disgraziato ministro che aveva le
               labbra smorte, gli chiese: - Chi è l'europeo che si trova alla corte del rajah?</p>
            <p>- Un uomo bianco che io detesto.</p>
            <p>- Benissimo: il suo nome?</p>
            <p>- Si fa chiamare Teotokris.</p>
            <p>- Teotokris! - mormorò Yanez. - Questo è un nome greco.</p>
            <p>- Un greco! - esclamò Sandokan, scuotendosi. - Che cos'è? Io non ho mai udito a
               parlare di greci.</p>
            <p>- Tu non sei un europeo, - disse Yanez. - Sono uomini che godono fama di essere i più
               furbi dell'intera Europa.</p>
            <p>- Avversari temibili?</p>
            <p>- Temibilissimi.</p>
            <p>- Buoni per te, - rispose la Tigre della Malesia, sorridendo.</p>
            <p>Il portoghese gettò via con stizza la sigaretta, poi rivolgendosi al ministro: - Gode
               molta considerazione a corte, quello straniero? - gli chiese.</p>
            <p>- Più che noi ministri.</p>
            <p>- Ah! Benissimo. - Si era nuovamente alzato. Fece tre o quattro giri intorno alla
               tavola, torcendosi i baffi e lisciandosi la folta barba, poi, fermandosi dinanzi al
               ministro che lo guardava attonito, gli chiese a bruciapelo: - Dov'è che i gurus
               nascondono la pietra di Salagraman che contiene il famoso capello di Visnù? - Kaksa
               Pharaum guardò il portoghese con profondo terrore e rimase muto, come se la lingua
               gli si fosse improvvisamente paralizzata.</p>
            <p>- Mi avete capito, Eccellenza? - chiese Yanez un po' minaccioso.</p>
            <p>- La pietra... di Salagraman! - balbettò il ministro.</p>
            <p>- Sì.</p>
            <p>- Ma... io non so dove si trova. Solo i sacerdoti ed il rajah ve lo potrebbero dire,
               - rispose Kaksa, riprendendo animo. - Io non so nulla, mylord.</p>
            <p>- Voi mentite, - gridò Yanez, alzando la voce. - Anche i ministri del rajah lo sanno:
               me lo hanno confermato parecchie persone.</p>
            <p>- Gli altri forse, non io.</p>
            <p>- Come! Il primo ministro di Sindhia ne saprebbe meno dei suoi inferiori? Eccellenza,
               voi giuocate una pessima carta, ve ne avverto.</p>
            <p>- E perché vorreste sapere, mylord, dove si trova nascosta?</p>
            <p>- Perché quella pietra mi occorre, - rispose Yanez audacemente. - Kaksa Pharaum mandò
               una specie di ruggito.</p>
            <p>- Voi rubate quella pietra! - gridò. - Non sapete che il capello che contiene,
               appartenne, migliaia di anni or sono, ad un dio protettore dell'India? Non sapete che
               tutti gli stati c'invidiano quella reliquia? Non sapete che, se ci venisse portata
               via, sarebbe la fine dell'Assam?</p>
            <p>- Chi lo ha detto? - chiese Yanez ironicamente.</p>
            <p>- Lo hanno affermato i gurus. - Il portoghese alzò le spalle, mentre la Tigre della
               Malesia faceva udite un risolino beffardo.</p>
            <p>- Vi ho detto, Eccellenza, che a me occorre quella conchiglia: aggiungerò poi, per
               placare i vostri timori, che non lascerà l'Assam.</p>
            <p>Io non la terrò nelle mie mani più di ventiquattro ore, ve lo giuro.</p>
            <p>- Allora andate a chiedere al rajah un tale favore. Io non posso accordarlo, perché
               ignoro ove i sacerdoti della pagoda di Karia la nascondano.</p>
            <p>- Ah! Non vuoi dirmelo, - disse Yanez cambiando tono. - La vedremo! - In quel momento
               si udì ad echeggiare il gong, sospeso esternamente alla porta.</p>
            <p>- Chi viene a disturbarci? - chiese Yanez, aggrottando la fronte.</p>
            <p>- Io, padrone: Sambigliong, - rispose una voce.</p>
            <p>- Che cosa c'è di nuovo?</p>
            <p>- Tremal-Naik è giunto. - Sandokan aveva lasciata la pipa, e si era alzato
               precipitosamente.</p>
            <p>La porta si aprì ed un uomo comparve, dicendo: - Buona sera, miei cari amici: eccomi
               pronto ad aiutarvi. - Le destre di Sandokan e di Yanez si erano tese verso il nuovo
               venuto, il quale le aveva strette fortemente, esclamando: - Ecco un bel giorno: mi
               pare di tornare giovane insieme a voi. - L'uomo che così aveva parlato era un
               bellissimo tipo d'indiano bengalino, di circa quarant'anni, dalla taglia elegante e
               flessuosa, senz'essere magra, dai lineamenti fini ed energici, la pelle lievemente
               abbronzata e lucidissima e gli occhi nerissimi e pieni di fuoco.</p>
            <p>Vestiva come i ricchi indiani modernizzati dalla Young-India, i quali ormai hanno
               lasciato il dootèe e la dubgah pel costume anglo-indù, più semplice, ma anche più
               comodo: giacca di tela bianca con alamari di seta rossa, fascia ricamata e altissima,
               calzoni stretti pure bianchi e turbantino rigato sul capo.</p>
            <p>- E tua figlia Darma? - avevano chiesto ad una voce Yanez e Sandokan.</p>
            <p>- È in viaggio per l'Europa, amici - rispose l'indiano. - Moreland desidera far
               visitare a sua moglie l'Inghilterra.</p>
            <p>- Sai già perché ti abbiamo chiamato? - chiese Yanez.</p>
            <p>- So tutto: voi volete mantenere la promessa fatta quel terribile giorno in cui il Re
               del Mare affondava sotto i colpi di cannone del figlio di Suyodhana.</p>
            <p>- Di tuo genero, - aggiunse Sandokan, ridendo.</p>
            <p>- È vero... Ah! - Si era vivamente voltato guardando il ministro del rajah, il quale
               stava immobile presso la tavola, come una mummia.</p>
            <p>- Chi è costui? - chiese l'indiano.</p>
            <p>- Il primo ministro di S. A. Sindhia, principe regnante dell'Assam, - rispose Yanez.
               - Toh! Tu giungi proprio in buon punto. Sapresti tu, Tremal-Naik, far parlare
               quell'uomo che si ostina a non dirmi la verità?</p>
            <p>Voi indiani siete dei grandi maestri.</p>
            <p>- Non vuol parlare? - disse Tremal-Naik, squadrando il disgraziato che pareva
               tremasse. - Hanno fatto cantare anche me gli inglesi, quando ero coi thugs.</p>
            <p>Kammamuri però è più destro di me in tali faccende. Ti preme, Yanez?</p>
            <p>- Sì.</p>
            <p>- Hai ricorso alle minacce?</p>
            <p>- Ma senza buon esito.</p>
            <p>- Ha cenato quel signore?</p>
            <p>- Sì.</p>
            <p>- È quasi mattina, può quindi fare uno spuntino, o una semplice tiffine2 senza birra
               però.</p>
            <p>È vero che l'accetterete in nostra compagnia?</p>
            <p>- Chiamalo Eccellenza, - disse Yanez maliziosamente.</p>
            <p>- Ah! Scusate, Eccellenza, - disse Tremal-Naik con accento un po' ironico. - Mi ero
               scordato che voi siete il primo ministro del rajah. Accettate dunque una fiffine?</p>
            <p>- Io di solito non mangio la prima colazione che alle dieci del mattino, - rispose il
               ministro a denti stretti.</p>
            <p>- Voi, Eccellenza, adotterete le abitudini dei miei amici. Sono partito ieri mattina
               da Calcutta, ho mangiato malissimo lungo la via ferroviaria, peggio ancora nel vostro
               paese, quindi ho una fame da tigre.</p>
            <p>Amici, lasciate che vada ad ordinare a Kammamuri una succolenta colazione. Suppongo
               che i viveri non mancheranno in questa vecchia pagoda.</p>
            <p>- Qui regna l'abbondanza, - rispose Yanez.</p>
            <p>- Vieni con me, allora. Kammamuri è un cuoco abilissimo. - Si presero a braccetto e
               uscirono insieme, lasciando soli il disgraziato ministro del rajah e Sandokan.</p>
            <p>Questi aveva riacceso il suo cibuc e, dopo essersi sdraiato, si era rimesso a fumare
               silenziosamente, spiando attentamente il prigioniero.</p>
            <p>Kaksa Pharaum si era lasciato cadere su una sedia, prendendosi il capo fra le mani.
               Pareva completamente annichilito da quel succedersi di avvenimenti imprevisti.</p>
            <p>I due personaggi stettero parecchi minuti silenziosi, l'uno continuando a fumare e
               l'altro a meditare sui tristi casi della vita, poi il pirata, staccando dalle labbra
               la pipa, disse: - Vuoi un consiglio, Eccellenza? - Kaksa Pharaum aveva alzata
               vivamente la testa, fissando i suoi piccoli occhi sul formidabile pirata.</p>
            <p>- Che cosa vuoi, sahib? - chiese, battendo i denti.</p>
            <p>- Devi dire, se vuoi evitare maggiori guai, quello che desidera sapere il mio
               amico.</p>
            <p>Bada, Eccellenza! È un uomo terribile, che non indietreggerà dinanzi a nessun mezzo
               feroce.</p>
            <p>Io sono la Tigre della Malesia: egli è la Tigre bianca.</p>
            <p>Quale sarà il più implacabile? Ah! Io non te lo saprei dire.</p>
            <p>- Ma ho già detto che io ignoro dove si trova la pietra di Salagraman.</p>
            <p>- Il sigaro che il mio amico ti ha fatto fumare ti ha annebbiato un po' troppo il
               cervello, - rispose Sandokan. - È necessaria una buona colazione. Vedrai, Eccellenza,
               come la memoria diventerà limpida. - Tornò a rovesciarsi sul divano e si rimise a
               fumare con tutta calma.</p>
            <p>Un silenzio profondo regnava nel salotto. Si sarebbe detto che all'infuori di quei
               due personaggi nessuno abitava la vecchia pagoda sotterranea.</p>
            <p>Kaksa Pharaum, più che mai spaventato, era tornato ad accasciarsi sulla sua sedia,
               col capo fra le mani. La Tigre della Malesia non fiatava, anzi si studiava di non
               fare alcun rumore colle labbra.</p>
            <p>I suoi occhi però pieni di fuoco, non si staccavano un solo momento dal ministro. Si
               comprendeva che stava in guardia.</p>
            <p>Trascorse una mezz'ora, poi la porta tornò ad aprirsi ed un altro indiano entrò,
               tenendo fra le mani un piatto fumante che conteneva dei pesci annegati in una salsa
               nerastra.</p>
            <p>Era un uomo presso la quarantina, piuttosto alto di statura e membruto, tutto vestito
               di bianco, col viso molto abbronzato che aveva dei riflessi dell'ottone e che aveva
               agli orecchi dei pendenti d'oro che gli davano un non so che di grazioso e di
               strano.</p>
            <p>- Ah! - esclamò Sandokan, deponendo la pipa. - Sei tu, Kammamuri? Ben felice di
               vederti, sempre in salute e sempre fedele al tuo padrone.</p>
            <p>- I maharatti muoiono al servizio del loro signore, - rispose l'indiano. - Salute a
               te, invincibile Tigre della Malesia. - Altri quattro uomini erano entrati, portando
               altri tondi pieni di cibi diversi, bottiglie di birra e salviette.</p>
            <p>Kammamuri depose il suo tondo dinanzi al ministro, mentre entravano Yanez e
               Tremal-Naik.</p>
            <p>La Tigre della Malesia si era alzata per sedersi di fronte al prigioniero, il quale
               guardava con terrore or l'uno ed ora gli altri, senza però pronunciare una
               sillaba.</p>
            <p>- Perdonate, Eccellenza, se la colazione che io vi offro è ben inferiore alla cena
               che vi ho mangiata, ma siamo un po' discosti dal centro della città ed i negozi non
               sono ancora aperti.</p>
            <p>Fate onore al nostro modesto pasto e rasserenatevi. Avete una cera da funerale.</p>
            <p>- Io non ho fame, mylord, - balbettò il disgraziato.</p>
            <p>- Mandate giù pochi bocconi per tenerci compagnia.</p>
            <p>- E se mi rifiutassi?</p>
            <p>- In tal caso vi costringerei colla forza. Non si fa l'offesa d'un rifiuto ad un
               mylord.</p>
            <p>La nostra cucina d'altronde non è meno buona della vostra: assaggiate e vi
               persuaderete. Poi riprenderemo il nostro discorso. - Come abbiamo detto, Kammamuri
               aveva posto dinanzi al ministro il primo tondo che aveva portato e che conteneva dei
               pesci che nuotavano entro una salsa nerastra, costringendolo in tal modo ad
               inghiottire solo quell'intingolo.</p>
            <p>Il povero diavolo, vedendo fisso sopra di sé e minacciosi gli occhi di Yanez, si
               decise finalmente a mangiare quantunque non avesse affatto appetito.</p>
            <p>Gli altri non avevano tardato ad imitarlo, vuotando rapidamente i piatti che avevano
               dinanzi e che non sembravano contenere un intingolo diverso, almeno
               apparentemente.</p>
            <p>Kaksa Pharaum aveva con grandi sforzi inghiottiti alcuni bocconi, quando lasciò
               cadere bruscamente la forchetta guardando il portoghese con smarrimento.</p>
            <p>- Che cosa avete, Eccellenza? - chiese Yanez, fingendo con gran stupore.</p>
            <p>- Che mi sento bruciare le viscere, - rispose Kaksa Pharaum che era diventato
               smorto.</p>
            <p>- Non mettete anche voi del pimento nei vostri intingoli?</p>
            <p>- Non così forte.</p>
            <p>- Continuate a mangiare.</p>
            <p>- No... datemi da bere... brucio.</p>
            <p>- Da bere? Che cosa?</p>
            <p>- Di quella birra, - rispose il disgraziato.</p>
            <p>- Ah no, Eccellenza. Questa è esclusivamente per noi e poi voi, come indiano, non
               potreste berne poiché noi inglesi, onde aumentare la fermentazione della birra, vi
               mettiamo qualche pezzetto di grasso di mucca.</p>
            <p>Voi, Eccellenza, sapete meglio di me che, per voi indiani, quell'animale è sacro e
               chi ne mangia andrà soggetto a pene tremende quando sarà morto. - Sandokan e
               Tremal-Naik fecero uno sforzo supremo per trattenere una clamorosa risata. Ne poteva
               inventare altre quel demonio di portoghese? Perfino il grasso di mucca nella birra
               inglese!</p>
            <p>Yanez, che conservava una serietà meravigliosa, empì una tazza di birra e la porse al
               ministro dicendogli: - Se volete, bevete pure. - Kaksa Pharaum aveva fatto un gesto
               d'orrore.</p>
            <p>- No... mai... un indiano... meglio la morte... dell'acqua mylord... dell'acqua! -
               aveva gridato. - Ho il fuoco nel ventre!</p>
            <p>- Dell'acqua! - rispose Yanez. - Dove volete che andiamo a prenderne, Eccellenza? Non
               vi è alcun pozzo in questa pagoda sotterranea ed il fiume è più lontano di quello che
               credete.</p>
            <p>- Muoio!</p>
            <p>- Bah! Noi non abbiamo alcun interesse a sopprimervi. Tutt'altro.</p>
            <p>- Mi avete avvelenato... ho dei carboni accesi nel petto! - urlò il disgraziato. -
               Dell'acqua! dell'acqua!</p>
            <p>- La volete proprio? - Kaksa Pharaum si era alzato, comprimendosi con le mani il
               ventre.</p>
            <p>Aveva la schiuma alle labbra e gli occhi gli uscivano dalle orbite.</p>
            <p>- Dell'acqua... miserabili! - urlava spaventosamente.</p>
            <p>La sua voce non aveva più nulla d'umano. Dalle labbra gli uscivano dei ruggiti che
               impressionavano perfino la Tigre della Malesia.</p>
            <p>Anche Yanez si era alzato di fronte al ministro.</p>
            <p>- Parlerai? - gli chiese freddamente.</p>
            <p>- No! - urlò il disgraziato.</p>
            <p>- E allora noi non ti daremo una goccia d'acqua.</p>
            <p>- Sono avvelenato.</p>
            <p>- Ti dico di no.</p>
            <p>- Datemi da bere!</p>
            <p>- Kammamuri! Entra! - Il maharatto, che doveva essere dietro la porta, si fece
               innanzi portando due bottiglie di cristallo piene d'acqua limpidissima e le depose
               sulla tavola.</p>
            <p>Kaksa Pharaum, all'estremo delle sue sofferenze, aveva allungate le mani per
               afferrarle, ma Yanez fu pronto a fermarlo.</p>
            <p>- Quando mi avrai detto dove si trova la pietra di Salagraman tu potrai bere finché
               vorrai, - gli disse. - Ti avverto però che tu rimarrai in nostra mano finché l'avremo
               trovata, quindi sarebbe inutile ingannarci.</p>
            <p>- Brucio tutto! Una goccia d'acqua, una sola...</p>
            <p>- Dimmi dove è la pietra.</p>
            <p>- Non lo so...</p>
            <p>- Lo sai, - rispose l'implacabile portoghese.</p>
            <p>- Uccidetemi allora.</p>
            <p>- No.</p>
            <p>- Siete dei miserabili!</p>
            <p>- Se lo fossimo, non saresti più vivo.</p>
            <p>- Non posso più resistere! - Yanez prese un bicchiere e lo empì lentamente
               d'acqua.</p>
            <p>Kaksa Pharaum seguiva, cogli occhi smarriti, quel filo d'acqua, ruggendo come una
               fiera.</p>
            <p>- Parlerai? - chiese Yanez, quand'ebbe finito.</p>
            <p>- Sì... sì... - rantolò il ministro. - Dov'è dunque?</p>
            <p>- Nella pagoda di Karia.</p>
            <p>- Lo sapevamo anche noi. Dove?</p>
            <p>- Nel sotterraneo che s'apre sotto la statua di Siva.</p>
            <p>- Avanti.</p>
            <p>- Vi è una pietra... un anello di bronzo... alzatela... sotto in un cofano...</p>
            <p>- Giura su Siva che hai detto la verità.</p>
            <p>- Lo... giuro... da bere...</p>
            <p>- Un momento ancora. Veglia qualcuno nel sotterraneo?</p>
            <p>- Due guardie.</p>
            <p>- A te. - Invece di prendere il bicchiere il ministro afferrò una delle due bottiglie
               e si mise a bere a garganella, come se non dovesse finire più.</p>
            <p>La vuotò più che mezza, poi la lasciò bruscamente cadere e stramazzò, come fulminato,
               fra le braccia di Kammamuri che gli si era messo dietro.</p>
            <p>- Coricalo sul divano, - gli disse Yanez. - Per Giove, che droga infernale hai messo
               dentro quell'intingolo? Mi assicuri che non morrà, è vero?</p>
            <p>- Non temete, signor Yanez, - rispose il maharatto. - Non ho messo che una foglia di
               serhar, una pianta che cresce nel mio paese.</p>
            <p>Domani quest'uomo starà benissimo.</p>
            <p>- Tu lo sorveglierai e metterai due dei nostri alla porta. Se fugge siamo tutti
               perduti.</p>
            <p>- E noi dunque che cosa faremo? - chiese Sandokan.</p>
            <p>- Aspetteremo questa sera e andremo ad impadronirci della famosa pietra di Salagraman
               e del non meno famoso capello di Visnù.</p>
            <p>- Ma perché ci tieni tanto ad avere quella conchiglia?</p>
            <p>- Lo saprai più tardi, fratellino. Fidati di me. </p>
               </div>
              <div class="chapter4" id="sec4">
            <h4>Capitolo 4</h4>
            <p> La pietra di Salagraman Dodici o quattordici ore dopo la confessione del primo
               ministro del rajah dell'Assam, un drappello bene armato lasciava la pagoda
               sotterranea, avanzandosi con profondo silenzio lungo la riva sinistra del
               Brahmaputra.</p>
            <p>Era composto di Yanez, Sandokan, Tremal-Naik e di dieci uomini, per la maggior parte
               malesi e dayachi che, oltre le carabine e quei terribili pugnali colla lama
               serpeggiante chiamati kriss, portavano delle funi arrotolate intorno ai fianchi,
               delle torce e dei picconi.</p>
            <p>Essendo il sole tramontato già da quattro o cinque ore, nessun essere vivente
               passeggiava sotto i pipal, i fichi baniani e le palme, che coprivano la riva del
               fiume, proiettando una fitta ombra.</p>
            <p>Il drappello, dopo aver percorso qualche miglio senza aver scambiata una parola, si
               era arrestato di fronte ad un'isoletta che sorgeva quasi in mezzo al fiume,
               all'altezza dell'estremità orientale del popoloso sobborgo di Siringar.</p>
            <p>- Alt! - aveva comandato Yanez. - Bindar non deve essere lontano.</p>
            <p>- È l'indiano che tu hai assoldato? - chiese Sandokan. - Potremo fidarci di lui?</p>
            <p>- Surama mi ha detto che è il figlio d'uno dei servi di suo padre e che perciò non
               dobbiamo dubitare della sua lealtà.</p>
            <p>- Uhm! - fece la Tigre crollando il capo. - Io non mi fido che dei miei malesi e dei
               miei dayachi.</p>
            <p>- Lui conosce la pagoda anche internamente, mentre noi non l'abbiamo veduta che
               all'esterno. Una guida ci era necessaria. - S'accostò ad una enorme macchia di bambù
               alti per lo meno quindici metri, che curvavano le loro cime sopra le acque del fiume,
               e mandò un debole fischio, ripetendolo poi tre volte ad intervalli diversi.</p>
            <p>Non erano trascorsi dieci secondi quando fra quelle immense canne si udirono dei
               leggeri fruscii, poi un uomo sorse bruscamente dinanzi al portoghese, dicendogli: -
               Eccomi, sahib. - Era un giovane indiano di forse vent'anni, bene sviluppato,
               dall'aria intelligentissima ed i lineamenti piuttosto fini delle caste guerriere. Non
               aveva indosso che un semplice gonnellino un po' lungo, il languti degli indù, stretto
               da una piccola fascia di cotone azzurro, entro cui era passato un pugnale dalla lama
               larghissima, in forma quasi d'un ferro di lancia ed il corpo aveva interamente
               spalmato di cenere, probabilmente raccolta sul luogo dove si ardono i cadaveri, e che
               è il distintivo poco attraente dei seguaci di Siva.</p>
            <p>- Hai condotto la bangle? - chiese Yanez.</p>
            <p>- Sì, padrone, - rispose l'indiano. - È nascosta sotto i bambù.</p>
            <p>- Sei solo?</p>
            <p>- Tu non mi avevi detto, sahib, di condurre altri. Avrei avuto più piacere, perché la
               bangle è pesante a guidarsi.</p>
            <p>- I miei uomini sono gente di mare. Imbarchiamoci subito.</p>
            <p>- Devo avvertirti d'una cosa però.</p>
            <p>- Parla e sii breve.</p>
            <p>- So che questa notte dinanzi alla pagoda devono bruciare il cadavere d'un
               bramino.</p>
            <p>- Durerà molto la cerimonia?</p>
            <p>- Non credo.</p>
            <p>- Il nostro arrivo non desterà qualche sospetto?</p>
            <p>- E perché sahib? Le barche approdano sovente all'isolotto, - disse l'indiano.</p>
            <p>- Andiamo allora.</p>
            <p>- Avrei però desiderato meglio che nessuno ci vedesse a sbarcare, - disse
               Sandokan.</p>
            <p>- Rimarremo a bordo, finché tutti si saranno allontanati, - rispose Yanez. - Non
               faranno troppa attenzione a noi. - Seguirono il giovane indiano, aprendosi
               faticosamente il passo fra quelle durissime canne giganti, che alla base avevano la
               circonferenza d'una coscia di fanciullo, e giunsero sulla riva del fiume.</p>
            <p>Sotto le ultime canne che, curvandosi verso l'acqua, formavano delle superbe arcate,
               stava nascosto uno di quei pesanti battelli, che gl'indiani adoperano sui loro fiumi
               per trasportare il riso, privo però degli alberi, ma provvisto invece d'una tettoia
               di stoppie destinata a riparare l'equipaggio dalle ingiurie del tempo.</p>
            <p>Yanez ed i suoi compagni s'imbarcarono; i malesi ed i dayachi afferrarono i lunghi
               remi e la bangle lasciò il nascondiglio dirigendosi verso l'isolotto, nel cui mezzo
               giganteggiava fra le tenebre una enorme costruzione in forma di piramide tronca.</p>
            <p>L'indiano aveva detto il vero annunciando un funerale. La massiccia barca non aveva
               percorsa ancora mezza distanza, quando sulla riva dell'isolotto si videro comparire
               numerose torce e raggrupparsi intorno ad una minuscola cala che doveva servire
               d'approdo alle barche del fiume.</p>
            <p>- Ecco dei guasta affari, - disse Yanez a Tremal-Naik. - Ci faranno perdere un tempo
               prezioso.</p>
            <p>- Sono appena le dieci, - rispose l'indiano - e per la mezzanotte tutto sarà
               finito.</p>
            <p>Trattandosi d'un bramino, la cerimonia sarà più lunga delle altre, avendo diritto a
               speciali riguardi anche dopo morte.</p>
            <p>Se il morto fosse un povero diavolo qualunque la faccenda sarebbe spiccia.</p>
            <p>Una tavola di legno per coricarvi il cadavere, una lampadina accesa da mettergli in
               fondo ai piedi, una spinta e buona notte.</p>
            <p>La corrente s'incarica di portare il morto nel sacro Gange, quando i coccodrilli e i
               marabù lo risparmiano.</p>
            <p>- Ciò che accadrà di rado, - disse Sandokan, che stava seduto sul bordo della
               bangle.</p>
            <p>- Puoi contarlo come un caso miracoloso, - rispose Tremal-Naik. - Appena oltrepassata
               la città, sauriani e volatili vanno a gara per far sparire carne ed ossa.</p>
            <p>- E di quel bramino che cosa faranno invece? - chiese Sandokan.</p>
            <p>- Il funerale sarà un po' lungo, esigendo certe formalità speciali. Innanzi a tutto
               quando un bramino entra in agonia non si trasporta semplicemente sulla riva del
               fiume, perché spiri al dolce mormorìo dell'acqua, che lo trasporterà nel cailasson,
               ossia nel paradiso; bensì in un luogo speciale, che prima sarà stato accuratamente
               cosparso di sterco di mucca e su un pezzo di cotone mai prima di allora usato.</p>
            <p>- Uscito poco prima dal cotonificio, - disse Yanez, ridendo. - Ah! Siete dei bei
               matti voi indiani.</p>
            <p>- Oh! Aspetta un po', - disse Tremal-Naik. - Giunge allora un sacerdote bramino
               accompagnato dal suo primogenito onde procedere alla cerimonia chiamata sarva
               prayasibrit.</p>
            <p>- Che cosa vuol dire?</p>
            <p>- La purificazione dei peccati.</p>
            <p>- Toh! Credevo che i bramini non ne commettessero mai!</p>
            <p>- Ed in che consiste? - chiese Sandokan che pareva s'interessasse vivamente di quegli
               strani particolari.</p>
            <p>- Nel versare in bocca al moribondo un liquore speciale dei bramini, che si pretende
               sacro, mentre ai seguaci di Visnù si somministra un po' d'acqua dove fu messa una
               pietra di Salagraman qualunque.</p>
            <p>- Per soffocarli più presto è vero? - disse Yanez. - Infatti non è certamente un bel
               divertimento assistere all'agonia d'un moribondo.</p>
            <p>È meglio spedirlo presto all'altro mondo.</p>
            <p>- Ma no, - rispose Tremal-Naik - si lascia morire in pace... cioè, veramente no,
               perché il moribondo deve aggrapparsi alla coda d'una mucca e lasciarsi trascinare per
               un certo tratto di via onde egli sia ben sicuro di ritrovarne una di simile che lo
               aiuterà a passare il fiume di fuoco che gira intorno al Yama-lacca, dove abita il dio
               dell'inferno.</p>
            <p>- Così la finiscono più presto, - disse l'incorreggibile Yanez. - Un po' di galoppo
               dietro una mucca non deve far male ad un povero moribondo che sta per vomitare la sua
               anima. E poi?</p>
            <p>- Lo vedremo quando avremo affondata l'ancora, - rispose Tremal-Naik. - Vedo una
               donna che gira sulla riva alzando disperatamente le braccia. Deve essere la sposa del
               morto.</p>
            <p>- E questo tonfo nel fiume lo hai udito?</p>
            <p>- È il figlio primogenito del bramino, che si è gettato nel fiume, dopo d'aver
               indossato i suoi più bei vestiti, prima di farsi tagliare accuratamente la barba, se
               ne ha, ed i capelli.</p>
            <p>- Se io fossi il viceré dell'India farei rinchiudere in un ospedale di pazzi tutti i
               bramini del reame. Parola di Yanez.</p>
            <p>- Queste cerimonie sono dettate dai libri sacri.</p>
            <p>- Scritti quando quei sacerdoti erano pieni di bâng3. - La grossa barca in quel
               momento era giunta dinanzi al minuscolo seno, e Bindar aveva lasciata cadere
               l'ancora, arrestandola ad una quindicina di passi dalla riva.</p>
            <p>Quindici o venti persone si erano radunate intorno ad una specie di palanchino
               formato di bambù intrecciati, su cui riposava un cadavere, che aveva indosso un ampio
               dootèe di seta gialla.</p>
            <p>Dovevano essere tutti parenti ed amici del morto, però si vedevano in mezzo a loro
               alcuni pourohita ossia sacerdoti bramini accompagnati da tre o quattro gouron, specie
               di sagrestani incaricati dalla pulizia delle pagode e dei bassi servizi del
               culto.</p>
            <p>Tutti avevano delle torce, sicché Yanez ed i suoi compagni potevano osservare
               benissimo quanto quegli uomini stavano per compiere.</p>
            <p>Il primogenito del morto era uscito dal fiume, si era fatto già radere in fretta e si
               era accostato al genitore, seguìto dalla madre alla quale i parenti avevano levato il
               thaly, quel gioiello che è l'insegna delle donne sposate e tagliati i capelli, che
               non doveva più mai lasciarsi crescere durante tutta la sua vedovanza.</p>
            <p>Il primo gettò sul cadavere una manata di fiori, poi fece alzare la barella e la fece
               trasportare alcuni passi più lontano, dove era una buca lunga due metri e larga uno,
               circondata da pezzi di legna e da sterco disseccato di mucca e fece deporre vicino un
               vaso di terra entro cui bruciavano dei carboni.</p>
            <p>Il morto fu privato della sua bella veste e dei gioielli, per non perdere inutilmente
               l'una e gli altri, poi il primogenito mise sul petto nudo del bramino un pezzo di
               sterco acceso, vi versò sopra un po' di burro sciolto e mise in bocca al cadavere una
               mezza rupia e alcuni granelli di riso che prima aveva bagnati con un po' di saliva e
               si ritrasse, pronunciando una preghiera.</p>
            <p>I parenti s'accostarono a loro volta, accumulando sul bramino le legne e le
               mattonelle di sterco.</p>
            <p>- È finita la cerimonia? - chiese Yanez a Tremal-Naik.</p>
            <p>- Aspetta un momento. Il figlio deve ancora compiere qualche cosa. - Il giovane
               infatti aveva preso un vaso di terra pieno d'acqua e l'aveva spaccato con violenza
               sulla testa del defunto.</p>
            <p>- Ah! birbante! - esclamò il portoghese.</p>
            <p>- Perché? Ora almeno è sicuro che suo padre è veramente morto.</p>
            <p>- Se fosse stato ancora agonizzante l'avrebbe accoppato egualmente. - I parenti
               avevano fatto circolo accostando le torce al rogo.</p>
            <p>Una gran fiamma si sprigionò subito rompendo bruscamente le tenebre e avvolgendo, con
               rapidità incredibile, il cadavere, che era tutto cosparso di burro.</p>
            <p>Fra il crepitare del legname ben imbevuto di materie resinose ed il salmodiare del
               pourohita e dei suoi aiutanti, si udivano le urla disperate del figlio e della
               vedova, ed ai bagliori delle fiamme si vedevano i parenti a rotolarsi per terra ed a
               picchiarsi il petto con pugni tremendi.</p>
            <p>- Quegli stupidi vogliono sfondarsi le costole, - diceva Yanez. - Non mi stupirei che
               domani fossero tutti a letto. - Quella fiammata gigantesca non durò che un quarto
               d'ora, poi quando il cadavere fu consumato, i parenti con pale di ferro raccolsero la
               cenere e le ossa e le gettarono nel fiume, quindi si allontanarono tutti in silenzio,
               scomparendo ben presto sotto gli alberi, che coprivano buona parte dell'isolotto.</p>
            <p>- Possiamo sbarcare ora? - chiese Sandokan rivolgendosi a Bindar, che era rimasto
               sempre silenzioso.</p>
            <p>- Sì, sahib, - rispose l'indiano. - A quest'ora i gurum della pagoda devono dormire
               profondamente.</p>
            <p>- Andiamo dunque. Sono impaziente di condurre a termine questa avventura
               notturna.</p>
            <p>- E di menare possibilmente le mani, è vero, fratellino? - disse Yanez.</p>
            <p>- Sì, se si può, - rispose la Tigre della Malesia. - Le mie braccia cominciano ad
               irrugginirsi. - Allentarono la fune dell'ancora e con pochi colpi di remo spinsero la
               bangle verso la riva.</p>
            <p>- Che due uomini rimangano a guardia della barca, - disse Yanez. - Dobbiamo
               assicurarci la ritirata. - Raccolsero le armi e scesero silenziosamente a terra,
               cacciandosi sotto un bosco, formato quasi esclusivamente di palmizi tara e d'immensi
               gruppi di bambù.</p>
            <p>Bindar si era messo alla testa del drappello, fiancheggiato da Yanez, il quale voleva
               sorvegliarlo personalmente, non avendo, checché avesse detto a Sandokan, una completa
               fiducia di quell'indiano, che da soli pochi giorni conosceva.</p>
            <p>La pagoda non era lontana più di due tiri di carabina, quindi in una ventina di
               minuti e anche meno, il drappello poteva giungervi.</p>
            <p>Tutti però si avanzavano con estrema prudenza onde non farsi scorgere. Era molto
               improbabile che a quell'ora così inoltrata qualche indiano passeggiasse per quelle
               boscaglie, nondimeno si tenevano in guardia.</p>
            <p>Attraversata la zona dei palmizi e dei bambù, si trovarono improvvisamente dinanzi ad
               una vasta radura, interrotta solamente da gruppi di piccole piante.</p>
            <p>Nel mezzo giganteggiava la pagoda di Karia.</p>
            <p>Come abbiamo detto, quel tempio, veneratissimo da tutti gli assamesi, perché
               conteneva la famosa pietra di Salagraman col capello di Visnù, si componeva d'una
               enorme piramide tronca; colle pareti abbellite da sculture che si succedevano senza
               interruzione dalla base alla cima e che rappresentavano in dimensioni più o meno
               grandiose, le ventuno incarnazioni del dio indiano.</p>
            <p>Quindi, pesci colossali, testuggini, cinghiali, leoni, giganti, nani, cavalli,
               ecc.</p>
            <p>Solo dinanzi alla porta d'entrata si rizzava una torre piramidale più piccola, il
               cobrom, coronato da una cupola e colle muraglie pure adorne di figure per la maggior
               parte poco pulite, rappresentanti la vita, le vittorie e le disgrazie delle diverse
               divinità.</p>
            <p>Ad una altezza di venti piedi s'apriva una finestra sul cui davanzale ardeva una
               lampada.</p>
            <p>- È per di là che dovremo entrare, sahib, - disse Bindar volgendosi verso Yanez, che
               aveva corrugata la fronte, scorgendo quel lume.</p>
            <p>- Temevo che qualcuno vegliasse nella pagoda, - rispose il portoghese.</p>
            <p>- Non avere alcun timore: è uso mettere una lampada sulla prima finestra del
               cobrom.</p>
            <p>Se fosse un giorno festivo, ve ne sarebbero quattro invece d'una.</p>
            <p>- Dove troveremo la pietra di Salagraman? Nella pagoda o in questa specie di
               torre?</p>
            <p>- Nella pagoda di certo. - Yanez si volse verso i suoi uomini, chiedendo: - Chi saprà
               raggiungere quella finestra e gettarci una fune?</p>
            <p>- Se forzassimo la porta invece? - chiese Sandokan.</p>
            <p>- Perderesti inutilmente il tuo tempo, - disse Tremal-Naik. - Tutte quelle dei nostri
               templi sono di bronzo e d'uno spessore enorme.</p>
            <p>D'altronde i tuoi uomini non saranno troppo imbarazzati a giungere lassù. Sono come
               le scimmie del loro paese.</p>
            <p>- Lo so, - rispose Yanez.</p>
            <p>Indicò due dei più giovani del drappello e disse semplicemente loro: - In alto, fino
               alla finestra! - Non aveva ancora finito, che quei diavoli, un malese ed un dayaco,
               salivano già aggrappandosi alle divinità, ai giganti, ai trimurti indù rappresentanti
               lo sconcio lingam che riunisce Brahma, Siva e Visnù.</p>
            <p>Per quei marinai, mezzi selvaggi, abituati a salire di corsa le alberature delle navi
               e camminare come fossero a terra sui leggeri pennoni dei loro prahos o inerpicarsi
               sugli altissimi durion delle loro foreste, non era che una semplice scalata quella
               manovra.</p>
            <p>In meno di mezzo minuto si trovarono entrambi sul davanzale della finestra, da dove
               gettarono due funi, dopo di averle assicurate a due aste di ferro, che sostenevano
               due gabbie destinate a contenere dei batuffoli di cotone imbevuti d'olio di cocco
               durante le straordinarie illuminazioni.</p>
            <p>- A me pel primo, - disse Sandokan. - A te l'altra fune, Tremal-Naik.</p>
            <p>Tu Yanez, alla retroguardia.</p>
            <p>- A me, che devo conquistare il trono di Surama! - esclamò il portoghese.</p>
            <p>- Ragione di più per conservare la preziosissima persona d'un futuro rajah, - rispose
               Tremal-Naik, sorridendo. - I pezzi grossi non devono esporsi ai gravi pericoli che
               all'ultimo momento.</p>
            <p>- Andate al diavolo!</p>
            <p>- Niente affatto, saliremo verso il cielo invece.</p>
            <p>- Va' a trovare Brahma adunque! - Sandokan e Tremal-Naik si issarono rapidamente,
               scomparendo fra le tenebre. Quando i malesi ed i dayachi videro la fune a scuotersi,
               a loro volta cominciarono la salita, mentre il portoghese ne regolava
               l'ascensione.</p>
            <p>Frattanto la Tigre della Malesia e l'indiano avevano raggiunto il davanzale, dove si
               tenevano a cavalcioni il malese ed il dayaco, i quali si erano già affrettati a
               spegnere il lume onde non si potessero scorgere le persone che salivano.</p>
            <p>- Avete udito nulla? - aveva chiesto subito Sandokan.</p>
            <p>- No, padrone.</p>
            <p>- Vediamo se qui vi è un passaggio.</p>
            <p>- Lo troveremo di certo, - disse Tremal-Naik. - Tutti i cobrom comunicano colla
               pagoda centrale.</p>
            <p>- Accendete una torcia. - Il malese, che ne aveva due passate nella fascia, fu pronto
               a obbedire.</p>
            <p>Sandokan la prese, s'abbassò fino quasi a terra onde la luce non si espandesse troppo
               e fece qualche passo innanzi.</p>
            <p>Si trovavano in una minuscola stanza, la quale aveva una porta di bronzo assai bassa
               e che era solamente socchiusa.</p>
            <p>- Suppongo che metterà su una scala, - mormorò.</p>
            <p>La spinse, cercando di non produrre alcun rumore e si trovò dinanzi ad un
               pianerottolo pure minuscolo. Sotto s'allungava una stretta gradinata che pareva
               girasse su se stessa.</p>
            <p>- Finché gli altri salgono, esploriamo, - disse Tremal-Naik.</p>
            <p>- Lasciate che vi preceda, - disse una voce.</p>
            <p>Era Bindar, il quale aveva preceduto tutti gli altri.</p>
            <p>- Conosci il passaggio? - gli chiese Sandokan.</p>
            <p>- Sì, sahib.</p>
            <p>- Passa dinanzi a noi e bada che noi non staccheremo un solo istante i nostri sguardi
               da te. - Il seguace di Siva ebbe un sorriso, ma non rispose affatto.</p>
            <p>La scala era strettissima, tanto da permettere a malapena il passaggio a due uomini
               situati l'uno a fianco dell'altro.</p>
            <p>Sandokan e Tremal-Naik, seguìti dagli altri, che raggiungevano a poco a poco la
               finestra, si trovarono ben presto in un corridoio, che pareva si avanzasse verso il
               centro della pagoda e che scendeva molto rapidamente.</p>
            <p>- Ci siete tutti? - chiese il pirata, arrestandosi.</p>
            <p>- Ci sono anch'io, - rispose Yanez, facendosi innanzi. - Le funi sono state ritirate.
               - La Tigre della Malesia sfoderò la scimitarra che gli pendeva dal fianco e che
               scintillò, alla luce della torcia, come se fosse d'argento, essendo formata di
               quell'impareggiabile acciaio naturale che non si trova che nelle miniere del Borneo;
               poi disse con voce risoluta: - Avanti! L'antico pirata di Mompracem vi guida! -
               Percorso il corridoio e trovata un'altra scala, entrarono, dopo averla discesa, in
               una immensa sala, in mezzo alla quale si rizzava, su un enorme quadro di pietra, una
               statua rappresentante un pesce colossale.</p>
            <p>Era quella la prima incarnazione del dio conservatore, così tramutato per salvare dal
               diluvio il re Sattiaviraden e la moglie di lui, servendo sotto quella forma di timone
               alla nave che aveva loro mandato per sottrarli al diluvio universale4.</p>
            <p>Narrano poi le leggende indiane, che dopo quel fatto, Visnù sdegnato contro i giganti
               Canagascien e Aycriben perché avevano rubati i quattro vedam onde il nuovo popolo
               fondato da Sattiaviraden non avesse più religione, li uccise per restituirli a
               Brahma.</p>
            <p>Il drappello si era fermato, temendo che vi fosse qualche sacerdote in quell'ampia
               sala, poi, rassicurato dal profondo silenzio che regnava là dentro, mosse
               risolutamente verso il gigantesco pesce.</p>
            <p>- Se il ministro non ci ha ingannati, l'anello deve trovarsi dinanzi a
               quell'acquatico, - aveva detto Yanez.</p>
            <p>- Se non avrà detto il vero lo getteremo nel fiume con una buona pietra al collo, -
               aveva risposto Sandokan.</p>
            <p>Stavano per giungere presso il dio, quando parve loro di udire come il cigolìo d'una
               porta che s'apriva.</p>
            <p>Tutti si erano arrestati, poi i dayachi ed i malesi con una mossa fulminea
               rinserravano come entro un cerchio Sandokan, Yanez e Tremal-Naik, puntando le
               carabine in tutte le direzioni.</p>
            <p>Attesero per qualche minuto, senza parlare, anzi quasi senza respirare, poi Yanez
               ruppe pel primo il silenzio.</p>
            <p>- Possiamo esserci ingannati, - disse. - Se qualche sacerdote fosse entrato, a
               quest'ora avrebbe dato l'allarme. Che cosa dici tu, Bindar?</p>
            <p>- Penso che quel rumore sia stato prodotto dallo scricchiolìo di qualche trave.</p>
            <p>- Cerchiamo l'anello, - disse Sandokan. - Se verranno a sorprenderci sapremo
               accoglierli per bene. - Fecero il giro del mostruoso dado di pietra reggente
               l'incarnazione di Visnù e trovarono subito un massiccio anello di bronzo su cui si
               scorgeva un alto rilievo rappresentante una conchiglia: la pietra di Salagraman.</p>
            <p>Un'esclamazione di gioia a mala pena soffocata, era sfuggita dalle labbra del
               portoghese.</p>
            <p>- Ecco quella che mi aiuterà a conquistare il trono, - disse. - Purché si trovi
               realmente sotto i nostri piedi.</p>
            <p>- Se non la troveremo, ti accontenterai di quella che è disegnata su questo anello, -
               disse Sandokan.</p>
            <p>- Ah no! voglio la vera conchiglia! - rispose Yanez.</p>
            <p>- Non so perché ci tieni tanto. - Il portoghese, invece di rispondere, disse,
               volgendosi verso i suoi uomini: - Alzate. - Due dayachi, i più robusti del drappello,
               afferrarono l'anello e con uno sforzo non lieve alzarono la pietra la quale misurava
               quasi un metro quadrato.</p>
            <p>Yanez e Sandokan si curvarono subito sul foro e scorsero una stretta gradinata che
               scendeva in forma di chiocciola.</p>
            <p>- Quel carissimo Kaksa Pharaum è stato d'una esattezza meravigliosa! Che spaventi
               producono talvolta certe colazioni! Scommetto che non ne farà più una in vita sua e
               che si accontenterà di sole colazioni. - Così dicendo Yanez prese ad un dayaco una
               torcia, armò una pistola e scese coraggiosamente nei sotterranei del tempio.</p>
            <p>Tutti gli altri, uno ad uno l'avevano seguìto, preparando le carabine. Nessuno aveva
               pensato all'imprudenza che stavano per commettere.</p>
            <p>Scesi diciotto o venti gradini si trovarono in una spaziosa sala sotterranea che
               probabilmente, migliaia d'anni prima aveva servito da tempio a giudicarlo dalla
               rozzezza delle sculture, appena segnate sulle pareti rocciose, rappresentanti le
               solite incarnazioni del dio conservatore.</p>
            <p>Gli occhi di Yanez si erano subito fissati su un dado di pietra sormontato da una
               piccola statua di terracotta, raffigurante un bramino nano.</p>
            <p>- La pietra deve essere nascosta lì sotto, - disse.</p>
            <p>Con un calcio atterrò quel mostro, mandandolo in pezzi e subito un grido di gioia gli
               sfuggì.</p>
            <p>In mezzo al masso coperto dal basamento della statua, aveva veduto un cofano di
               metallo, con altirilievi di squisita fattura.</p>
            <p>- Ecco la pietra famosa! - esclamò trionfante. - La corona dell'Assam è ormai di
               Surama. - Senza chiedere aiuto a nessuno, tolse il cofano dal suo nascondiglio, e
               vedendovi dinanzi un bottone al posto dove avrebbe dovuto trovarsi la serratura, lo
               premette con forza.</p>
            <p>Il coperchio s'aprì di colpo e agli sguardi di tutti comparve una conchiglia
               pietrificata, di colore nerastro.</p>
            <p>Era la tanto venerata pietra di Salagraman contenente il famoso capello di Visnù.</p>
         </div>              
              <div class="chapter5" id="sec5">
            <h4>Capitolo5</h4>
            <p>L'assalto delle tigri Gli indiani che adorano Visnù, hanno una straordinaria
               venerazione per le pietre di Salagraman le quali, come abbiamo già accennato, non
               sono che delle conchiglie pietrificate del genere dei corni d'Ammone, ordinariamente
               di colore nerastro, perché credono fermamente che esse rappresentino sotto quella
               forma il loro dio.</p>
            <p>Vi sono nove specie di pietre di Salagraman, come si contano, fra le più note, nove
               incarnazioni di Visnù, e sono tutte tenute in grande conto come il lingam che è
               venerato dai seguaci di Siva e che rappresenta, sotto una strana forma che non si può
               descrivere, la creazione umana.</p>
            <p>Chi ha la fortuna di possedere tali conchiglie, le porta avvolte sempre in
               bianchissimi lini e ogni mattina le lava in un vaso di rame indirizzando a esse molte
               e stravaganti preghiere.</p>
            <p>I bramini pure le tengono in molta venerazione e, dopo averle lavate, le pongono su
               un altare dove le profumano in presenza dei fedeli ai quali poi danno da bere un po'
               d'acqua entro cui hanno lavato il Salagraman e ciò affine di renderli puri e mondi
               d'ogni peccato.</p>
            <p>La conchiglia però che rendeva orgogliosi i religiosi dell'Assam, non era una di
               quelle comuni. Aveva delle dimensioni straordinarie per appartenere al genere dei
               corni d'Ammone, per di più era d'una splendida tinta nera e poi possedeva nel suo
               interno un capello del dio, mai veduto forse da nessuno, ma giacché i gurum lo
               avevano affermato, bisognava ben crederci. L'avevano letto sugli antichissimi libri
               sacri e basta.</p>
            <p>Quale importanza poteva avere quella conchiglia pel portoghese, che non era mai stato
               un adoratore di Visnù, lo vedremo in seguito. Già nemmeno Sandokan, né il suo amico
               Tremal-Naik erano riusciti a saperlo, tuttavia conoscendo l'astuzia profonda del
               terribile consumatore di sigarette si erano accontentati di lasciarlo fare e di
               aiutarlo con tutte le loro forze.</p>
            <p>Quel diavolo d'uomo, che aveva giuocato dei tiri meravigliosi perfino al famoso James
               Brooke ed a Suyodhana, poteva ben farne uno anche al rajah dell'Assam, per porre
               sulla bellissima fronte di Surama, la sua fidanzata, la corona del barbaro principe e
               conservarne una metà per sé.</p>
            <p>Yanez, dopo essersi ben assicurato che quella era veramente la tanto celebrata
               conchiglia che il giorno innanzi i sacerdoti della pagoda avevano condotto a
               passeggio per le principali vie di Gauhati, con immensa gioia della popolazione,
               aveva rinchiuso il coperchio, poi aveva afferrato il prezioso cofano, dicendo ai suoi
               compagni: - Ed ora in ritirata!</p>
            <p>- Vuoi altro? - gli aveva chiesto Sandokan un po' ironicamente.</p>
            <p>- Qui dentro sta la corona della mia fidanzata. Vuoi che pren da anche la pagoda?</p>
            <p>- Se la volessi!...</p>
            <p>- Non ne ho bisogno per ora. Prendiamo il volo prima che i sacerdoti si risveglino.
               Armate le carabine! - Uno scricchiolìo secco lo avvertì che i malesi e i dayachi non
               avevano atteso un nuovo ordine.</p>
            <p>Si slanciarono tutti sulla stretta scala, salendola frettolosamente quando ad un
               tratto una bestemmia sfuggì dalle labbra del portoghese, che era alla testa del
               drappello.</p>
            <p>- Che Visnù sia maledetto!...</p>
            <p>- Che cosa c'è, fratellino bianco? - chiese Sandokan, che gli stava dietro con
               Tremal-Naik.</p>
            <p>- C'è... c'è... che hanno rimesso a posto la pietra!</p>
            <p>- Chi! - chiesero ad una voce la Tigre della Malesia e Tremal-Naik.</p>
            <p>- Che ne so io?</p>
            <p>- Saccaroa! Siamo stati dei veri stupidi! Ci siamo dimenticati di lasciare almeno un
               paio d'uomini a guardia dell'uscita! Che sia caduta da sé?</p>
            <p>- È impossibile, - rispose Yanez, che era diventato un po' pallido. - La pietra era
               stata deposta a quattro o cinque passi dall'apertura.</p>
            <p>- È vero, signor Yanez, - dissero i due dayachi, che l'avevano sollevata.</p>
            <p>Yanez, Sandokan e Tremal-Naik si erano guardati l'un l'altro con una certa
               ansietà.</p>
            <p>Per qualche istante fra quei tre uomini, rotti a tutte le avventure e coraggiosi fino
               alla follia, regnò un profondo silenzio.</p>
            <p>Sandokan fu il primo a romperlo.</p>
            <p>- I due dayachi più forti con me! Spingiamo! - Quantunque la scala fosse stretta, i
               tre uomini appoggiarono le mani sulla pietra, tentando di alzarla, ma quello sforzo
               supremo fu vano.</p>
            <p>Pareva che qualche peso enorme fosse stato collocato su quella lastra onde impedire,
               ai profanatori della pagoda, ogni via di scampo.</p>
            <p>La Tigre della Malesia aveva mandato un vero ruggito. Il formidabile uomo non era
               abituato a trovare resistenza ai suoi muscoli d'acciaio.</p>
            <p>- Siamo stati sorpresi e vinti, - disse a Yanez, coi denti stretti.</p>
            <p>Il portoghese non rispose: pareva che pensasse intensamente. Ad un tratto si volse
               verso Bindar, chiedendogli con voce perfettamente calma: - Conosci questi
               sotterranei?</p>
            <p>- Sì, sahib, - rispose l'indiano.</p>
            <p>- Vi è qualche passaggio?</p>
            <p>- Uno solo.</p>
            <p>- Dove mette?</p>
            <p>- Nel Brahmaputra.</p>
            <p>- Sopra o sotto la corrente?</p>
            <p>- Sotto, sahib.</p>
            <p>- Bah! Siamo tutti abilissimi nuotatori. Non ve ne sono altri?</p>
            <p>- Non credo.</p>
            <p>- Come lo sai, tu?</p>
            <p>- Perché ho lavorato, alcuni mesi or sono, a rifare le volte che minacciavano di
               crollare.</p>
            <p>- Sapresti guidarci?</p>
            <p>- Lo spero, se le torce non si spegneranno.</p>
            <p>- Ne abbiamo altre due di ricambio.</p>
            <p>- Allora tutto andrà bene.</p>
            <p>- Si tratta però di far molto presto. Se i gurum avranno il tempo di chiamare le
               guardie del rajah, allora tutto sarà finito per noi.</p>
            <p>- Il palazzo del principe è lontano, sahib.</p>
            <p>- Guidaci! - L'indiano prese una torcia, che un malese gli porgeva e si diresse verso
               l'estremità della immensa sala, dove s'apriva una galleria molto ampia le cui volte
               parevano rifatte di recente.</p>
            <p>- È questa che sbocca nel Brahmaputra? - chiese Yanez.</p>
            <p>- Sì, - rispose Bindar.</p>
            <p>- Non odi un rombo lontano, sahib?</p>
            <p>- Sì, mi pare. - L'indiano stava per riprendere la marcia quando Tremal-Naik lo
               arrestò.</p>
            <p>- Che cosa vuoi, sahib? - chiese Bindar, sorpreso.</p>
            <p>- Io scorgo laggiù un'altra porta che mette forse in qualche altra galleria, - disse
               Tremal-Naik.</p>
            <p>- Lo so.</p>
            <p>- Conduce anche quella al fiume? - L'indiano ebbe una lunga esitazione e parve ad
               Yanez ed a Sandokan che dimostrasse dall'aspetto del suo viso un certo terrore.</p>
            <p>- Parla, - disse Tremal-Naik.</p>
            <p>- Non cacciarti là dentro sahib, - rispose finalmente il seguace di Siva. - Anzi
               teniamoci ben lontani e fuggiamo al più presto.</p>
            <p>- Perché? - chiesero ad una voce Sandokan e Yanez colpiti vivamente dal tono strano
               della sua voce.</p>
            <p>- Là vi è la morte.</p>
            <p>- Spiegati meglio, - disse Tremal-Naik con voce imperiosa.</p>
            <p>- Quella galleria conduce nella cella sotterranea dove si custodiscono i tesori del
               rajah e quella cella è guardata da quattro tigri.</p>
            <p>- Per Giove! - esclamò Yanez, impallidendo. - E potrebbero quelle bestie venire
               qui?</p>
            <p>- Sì, se i sacerdoti alzano la saracinesca che mette nella galleria.</p>
            <p>- Noi e le signore tigri siamo vecchie conoscenze, - disse Sandokan, - tuttavia in
               questo momento non desidererei trovarmi dinanzi a loro.</p>
            <p>Spicciati Bindar e allunga il passo. - Il drappello si cacciò sotto la galleria a
               passo di corsa, volgendo di quando in quando la testa indietro, per paura di vedersi
               piombare addosso le quattro formidabili belve che vegliavano sul tesoro del
               principe.</p>
            <p>Di passo in passo che si avanzavano, un rombo che pareva prodotto dal frangersi di
               qualche enorme massa d'acqua, si ripercuoteva sotto le volte, propagandosi sempre più
               distintamente.</p>
            <p>Era il Brahmaputra, che rumoreggiava all'estremità della galleria.</p>
            <p>Quella ritirata precipitosa durava da alcuni minuti, quando i fuggiaschi si trovarono
               improvvisamente in una seconda sala, molto meno ampia della prima, scavata nella viva
               roccia e assolutamente nuda.</p>
            <p>Il fracasso prodotto dal fiume era diventato intensissimo. Si sarebbe detto che
               quelle massicce pareti tremavano sotto gli urti poderosi dell'enorme affluente del
               sacro Gange.</p>
            <p>- Ci siamo? - chiese Yanez a Bindar, alzando la voce.</p>
            <p>- Il fiume non è che a pochi passi, - rispose l'indiano.</p>
            <p>- Sarà lungo il tratto che dovremo percorrere sott'acqua?</p>
            <p>- Cinquanta o sessanta metri, sahib. Tuffati senza pericolo entro il pozzo e finirai
               nel fiume.</p>
            <p>Io rispondo di tutto. - Yanez sciolse rapidamente la fascia di lana rossa che portava
               stretta attorno ai fianchi e la passò intorno all'anello di metallo del prezioso
               cofano che racchiudeva la pietra di Salagraman, legandosi il prezioso talismano alle
               spalle.</p>
            <p>- Al pozzo, ora, - disse poi all'indiano.</p>
            <p>Bindar stava per cacciarsi nell'ultimo tratto della galleria, quando s'arrestò
               bruscamente facendo un gesto di terrore.</p>
            <p>- Vengono!</p>
            <p>- Chi? - domandarono Yanez e Sandokan.</p>
            <p>- Le tigri.</p>
            <p>- Io non ho udito nulla, - disse il portoghese.</p>
            <p>- Guardate sotto la galleria che abbiamo attraversata. - Tutti si erano voltati
               puntando le carabine.</p>
            <p>Otto punti luminosi, che avevano dei riflessi verdastri, che ora si socchiudevano ed
               ora si aprivano, brillavano sinistramente fra le tenebre.</p>
            <p>- Per Giove! - esclamò Yanez, che dinanzi al pericolo aveva ricuperato prontamente il
               suo meraviglioso sangue freddo. - Sono ben occhi di tigri, quelli che scintillano
               laggiù.</p>
            <p>I gurum le hanno scatenate ma non hanno pensato che le nostre costole sono indigeste
               anche alle signore della jungla.</p>
            <p>- In ginocchio tutti! - comandò Sandokan, snudando la scimitarra e traendo una
               pistola a doppia canna.</p>
            <p>- Puoi tener fronte all'attacco? - chiese Yanez.</p>
            <p>- Sì, fratello.</p>
            <p>- Andiamo a vedere il pozzo, Bindar. Assicuriamoci innanzi a tutto la ritirata.</p>
            <p>- Fa' presto, fratello, - disse Sandokan.</p>
            <p>- Non domando che un solo minuto. - Si slanciò nella galleria coll'indiano che
               portava una torcia. Il fragore, prodotto dal fiume scorrente sopra i sotterranei
               della pagoda, era diventato assordante.</p>
            <p>Bindar, che tremava come se avesse la febbre, percorsi venti passi e fors'anche meno,
               si era fermato dinanzi ad una vasta apertura circolare, che non era difesa da alcun
               parapetto, in fondo alla quale si udivano a gorgogliare cupamente le acque del
               Brahmaputra.</p>
            <p>- È per di qui che dovremo scendere, - disse. - Vedi, sahib, che vi è anche una
               gradinata. - Yanez non aveva potuto trattenere una smorfia di malcontento.</p>
            <p>- Per Giove! - esclamò. - Questa discesa non sarà molto allegra; sei ben sicuro che
               noi non lasceremo la nostra pelle entro questa voragine?</p>
            <p>- Alcune settimane or sono per di qui è fuggita una ragazza che i gurum avevano
               rapita per farne una bajadera.</p>
            <p>- Ed è riuscita a salvarsi?</p>
            <p>- Te lo giuro su Siva, sahib.</p>
            <p>- Perché hanno aperto questo pozzo i sacerdoti?</p>
            <p>- Per lavarvi, senza essere veduti da alcun occhio profano, la pietra di
               Salagraman.</p>
            <p>- Tu sarai il primo a saltare in acqua. Voglio essere ben certo io del mio conto.</p>
            <p>- Preferisco uscire da questa parte che affrontare le tigri, - disse Bindar.</p>
            <p>- E se... - Due colpi di carabina che rintronarono sotto le tenebrose volte come due
               colpi di spingarda lo interruppero.</p>
            <p>- Ah! Le signore della jungla, - disse. - Andiamo a vedere se sono molto
               affamate.</p>
            <p>Quando ci saremo sbarazzati di quelle andremo a far conoscenza colle acque del
               Brahmaputra.</p>
            <p>È strano! Quest'avventura, salvo in certi particolari, mi fa pensare a quella
               affrontata nelle caverne di Raimangal. - Tornò rapidamente indietro, seguìto
               dall'indiano, e giunse nella sala sotterranea nel momento in cui rintronarono altri
               tre colpi di carabina.</p>
            <p>- Si sono decise ad assalirci dunque? - chiese il portoghese, levandosi le pistole. -
               Ci sono anch'io nella partita e le mie armi sono di buon calibro.</p>
            <p>Fabbrica anglo-indiana e delle più famose.</p>
            <p>- Temo che abbiamo sprecato inutilmente delle cariche, - disse Sandokan, che stava in
               piedi dietro ai malesi ed ai dayachi inginocchiati, assieme a Tremal-Naik. - Quelle
               bestie sono di una prudenza estrema e pare che non abbiano fretta di assaporare le
               nostre carni.</p>
            <p>- Puzzano troppo di selvatico quelle dei nostri uomini, - disse il portoghese, che
               non perdeva mai il suo buon umore.</p>
            <p>- Dove sono?</p>
            <p>- Sono dinanzi a noi, ma socchiudono troppo di frequente gli occhi e così non si
               lasciano scorgere, - rispose Sandokan.</p>
            <p>- Eppure dobbiamo far presto. L'alba non è lontana e poi vi è il pericolo che
               giungano le guardie del rajah.</p>
            <p>Ritiriamoci verso il pozzo e, se ci seguiranno fin là, daremo a loro battaglia prima
               di tuffarci.</p>
            <p>- In ritirata, amici! - gridò Sandokan.</p>
            <p>I malesi ed i dayachi si alzarono rapidamente, mostrando sempre la fronte alle tigri
               e si ritrassero in buon ordine verso il corridoio, che conduceva al pozzo.</p>
            <p>Fra l'oscurità, di quando in quando s'alzava terribile quell'impressionante ahu,
               delle regine delle jungle indiane.</p>
            <p>- Ci siamo, - disse Yanez, indicando a Sandokan il pozzo.</p>
            <p>- Che oscurità, - mormorò Tremal-Naik. - Confesso che il rumoreggiare di quest'acqua
               non giunge gradito ai miei orecchi.</p>
            <p>- Non vi è altra via da scegliere, - rispose Yanez. - A te Bindar.</p>
            <p>- Sì, sahib, - rispose l'indiano.</p>
            <p>Scese la gradinata senza manifestare la menoma apprensione. Si udì un tonfo, poi più
               nulla.</p>
            <p>- Agli altri ora, uno ad uno! - gridò il portoghese.</p>
            <p>Un malese fu il primo, poi seguirono gli altri. Non erano rimasti che Sandokan,
               Tremal-Naik ed il portoghese, quando degli ahu spaventevoli echeggiarono all'entrata
               della galleria.</p>
            <p>- Le tigri! - aveva gridato il bengalese.</p>
            <p>- Ah! canaglie! - gridò Yanez. - Hanno aspettato il buon momento! - Sandokan si era
               precipitato innanzi, colla scimitarra alzata e la pistola montata.</p>
            <p>Due lampi, che per poco non spensero la torcia che era stata infissa in un crepaccio
               della rivestitura del pozzo, balenarono.</p>
            <p>Una massa enorme attraversò lo spazio dinanzi al terribile pirata della Malesia,
               dibattendosi disperatamente e tentando di afferrarsi colle zampe anteriori.</p>
            <p>- A te il resto dunque! - gridò Sandokan.</p>
            <p>La sua scimitarra fischiò in alto e troncò d'un colpo solo il collo della belva.</p>
            <p>- Va'! - continuò il formidabile uomo. - Tu non sei degna di misurarti colla Tigre
               dell'arcipelago malese! - Le altre tre belve però erano pure comparse, e non
               sembravano affatto impressionate per la fine miseranda della compagna.</p>
            <p>Tremal-Naik, che oltre le pistole aveva una splendida carabina indiana, fece fuoco
               sulla più vicina, senza troppa precipitazione.</p>
            <p>La signora delle jungle spiccò un salto in aria mandando una specie di ruggito e
               cadde pure per non più alzarsi. Era stata fulminata.</p>
            <p>- A te, Yanez, finché ricarico le pistole! - gridò Sandokan, balzando indietro.</p>
            <p>- Eccomi, - rispose il portoghese.</p>
            <p>Oltre le armi da fuoco che portava appese alla cintura, aveva estratto il kriss
               mettendoselo fra le labbra.</p>
            <p>Le due altre tigri s'avanzavano strisciando e mugolando.</p>
            <p>Tremal-Naik sparò la sua pistola alla distanza di appena dieci passi e sbagliò
               entrambi i colpi.</p>
            <p>I due lampi però spaventarono le belve facendole indietreggiare rapidamente fino
               all'estremità del corridoio, prima che Yanez avesse avuto il tempo di far fuoco.</p>
            <p>Quel momento di sosta era stato però sufficiente a Sandokan per ricaricare le sue
               armi.</p>
            <p>- Yanez, - disse il pirata, - le tigri tarderanno l'attacco dopo un così brutto
               ricevimento. Approfitta senza ritardo.</p>
            <p>- Per che fare?</p>
            <p>- Per scendere nel pozzo e gettarti nel Brahmaputra. Tu devi salvare la pietra di
               Salagraman e quel cofano ti darà non poco impiccio se dovrai nuotare sott'acqua.</p>
            <p>- E voi?</p>
            <p>- Non occupartene. Da' a noi le tue pistole che in acqua non ti servirebbero.</p>
            <p>Il kriss ti basterà. Sarà meglio però che tu ti sbarazzi almeno degli stivali.</p>
            <p>- Esito.</p>
            <p>- Perché?</p>
            <p>- Siete in due contro due.</p>
            <p>- E le armi? Abbiamo coi tuoi sette colpi e poi sai che noi non abbiamo paura.</p>
            <p>Metti in salvo il cofano, se ti è assolutamente necessario per conquistare la
               corona.</p>
            <p>- Più che necessario.</p>
            <p>- Allora salta in acqua. Le tigri brontolano, ma non si muovono e probabilmente
               lasceranno anche a noi il tempo di andarcene senza troppi pericoli.</p>
            <p>Spicciati! - Il portoghese si levò gli stivali e la giacca, si fissò bene il kriss
               nella cintura dei calzoni, si assicurò il cofano e scese la gradinata, dicendo ai
               suoi due valorosi compagni: - L'appuntamento è nel nostro sotterraneo. - Scese dieci
               gradini viscidi per l'umidità e si trovò dinanzi ad un foro circolare entro cui
               gorgogliava la corrente.</p>
            <p>- Preferirei vederci, - disse. - Bah! Posso fidarmi delle mie forze. - Alzò le mani e
               si precipitò nelle cupe acque del Brahmaputra, scomparendo sotto la galleria
               sommersa.</p>
            <p>Si era appena tuffato, quando un ahu terribile annunciò a Sandokan ed a Tremal-Naik
               che le due tigri si erano finalmente decise a ritentare l'assalto e vendicare le loro
               compagne.</p>
            <p>- In guardia, Tremal-Naik, - disse la Tigre della Malesia. - Vengono a grandi
               slanci.</p>
            <p>- Sono pronto a riceverle, - rispose l'intrepido bengalese. - Nella jungla nera ne ho
               ammazzate un buon numero, quindi sono pure mie vecchie conoscenze. - Le due belve
               erano sbucate dalla galleria, mugolando ferocemente. Erano due splendidi animali, che
               avevano raggiunto il loro pieno sviluppo, con un collo da toro.</p>
            <p>Vedendo i due uomini in piedi, colle armi puntate, dinanzi alla torcia che mandava
               dei bagliori sanguigni crepitando, si erano fermate, raccogliendosi su loro stesse,
               come se si preparassero allo slancio supremo.</p>
            <p>- Fuoco, Tremal-Naik! - aveva gridato precipitosamente Sandokan.</p>
            <p>Il bengalese scaricò la carabina ed una delle due tigri, colpita sul muso, s'inalberò
               come un cavallo che riceve una terribile speronata, poi si accasciò.</p>
            <p>- Salta in acqua, Tremal-Naik! - gridò Sandokan.</p>
            <p>Il bengalese si precipitò giù per la gradinata, credendosi seguìto dal pirata; questi
               invece era rimasto fermo dinanzi all'ultima tigre che cercava di avvicinarsi,
               strisciando lentamente.</p>
            <p>- Non voglio che nemmeno tu difenda più mai il tesoro del rajah, - disse il
               formidabile uomo, - La Tigre della Malesia ti aspetta a piè fermo. - La belva aveva
               risposto con una specie di miagolìo strozzato e aveva fissati i suoi occhi
               fosforescenti sull'uomo che osava offrirle l'ultima battaglia.</p>
            <p>- Ti aspetto, - ripeté Sandokan, che impugnava la pistola sua e quella di Yanez. -
               Spicciati: ho fretta di raggiungere i compagni. - La tigre spalancò la bocca,
               mostrando i suoi aguzzi denti, duri come l'acciaio e dalla gola uscì una nota
               spaventevole che terminò in un vero ruggito, quasi simile a quello che irrompe dal
               petto dei leoni africani, poi scattò.</p>
            <p>Sandokan, che s'aspettava quell'assalto, fu lesto a gettarsi da una parte, poi sparò
               i suoi quattro colpi con lentezza studiata, cacciando tutte le quattro palle nel
               corpo della belva.</p>
            <p>- La Tigre della Malesia ha vinto un giorno la Tigre dell'India uomo - disse, mentre
               un sorriso d'orgoglio gli compariva sulle labbra. - Ora ho ucciso anche la tigre
               dell'India animale. - Si rimise le pistole nella cintura e mentre la fiera esalava
               l'ultimo respiro, scese la gradinata e si gettò, senza la menoma esitazione, nelle
               tenebrose acque del Brahmaputra.</p>
         </div>
         <div class="chapter6" id="sec6">
            <h4>Capitolo 6</h4>
            <p>Sul Brahmaputra Yanez, appena gettatosi in acqua, si era messo a nuotare
               vigorosamente, seguendo la corrente, immaginandosi che solamente in quel modo avrebbe
               potuto trovare il canale di sfogo e rimontare alla superficie.</p>
            <p>Prima d'abbandonarsi non si era dimenticato di riempirsi per bene i polmoni d'aria,
               ignorando quanto avrebbe potuto durare quell'immersione sotto le ultime volte del
               tempio.</p>
            <p>Il cofano che portava legato al dorso, gli dava non poco fastidio, tuttavia non
               disperava di ritornare alla superficie, essendo sicuro delle proprie forze e della
               propria abilità come nuotatore.</p>
            <p>Credendosi ormai fuori dalle volte, aveva tentato di spingersi in alto, e non senza
               provare un brivido di terrore, aveva urtato sempre il capo contro una massa
               resistente.</p>
            <p>- Mi pare che la faccenda diventi un po' seria, - aveva pensato, raddoppiando le
               battute delle mani e dei piedi.</p>
            <p>Percorsi altri quindici o venti passi, sempre assordato dai muggiti della corrente
               che cercava travolgerlo, e sentendosi ormai i polmoni esausti, ritentò l'ascensione,
               appoggiandola con due vigorosi colpi di tallone.</p>
            <p>La sua testa emerse senza trovare più alcun ostacolo. Le volte non esistevano più e
               si trovava quasi in mezzo all'immenso fiume, a più di duecento passi
               dall'isolotto.</p>
            <p>Aspirò una gran boccata d'aria e si rovesciò sul dorso per prendere un po' di
               riposo.</p>
            <p>Il sole non era ancora sorto, però le tenebre cominciavano a diradarsi. L'alba non
               doveva essere lontana.</p>
            <p>- Cerchiamo di raggiungere subito la riva, - disse. - Prima che il giorno sorga è
               meglio trovarci al sicuro nel tempio sotterraneo. I malesi e i dayachi ci saranno
               forse già, se non hanno preferito aspettarci nella bangle. Spero che non avranno
               commessa l'imprudenza d'aspettarci.</p>
            <p>Orsù! Quattro buoni colpi e attraversiamo il fiume prima che il cielo si rischiari e
               che i sacerdoti della pagoda mi scorgano. - Si era rivoltato e stava per scivolare
               silenziosamente fra due acque, quando sentì un urto che lo fece indietreggiare di
               qualche passo.</p>
            <p>- Chi mi assale? - si chiese. - Qualche coccodrillo? - Levò precipitosamente il kriss
               e cercò di rimanere immobile.</p>
            <p>Quasi subito vide ergersi dinanzi a lui una brutta testa piatta, di dimensioni simili
               press'a poco a quella d'un pesce-cane, con una bocca larghissima, armata d'un gran
               numero di denti acutissimi, fornita agli angoli di certi baffi lunghi quasi due
               piedi, che davano uno strano aspetto.</p>
            <p>- Per Giove! - esclamò il portoghese. - Io conosco queste brutte bestie e non ignoro
               quanto siano voraci. Non sapevo che anche nei fiumi dell'India vi fossero delle
               balene d'acqua dolce! In guardia, amico Yanez: valgono i coccodrilli. - Non si
               trattava veramente d'una balena, quantunque a quei pesci abbiano dato quel nome che
               nulla giustifica, bensì d'uno squalo d'acqua dolce e meglio ancora d'un siluros
               glanis.</p>
            <p>Balena, squalo, o siluro, l'avversario era terribile, poiché quei pesci che si
               trovano solamente nei grossi fiumi, sono d'una voracità incredibile e non esitano ad
               assalire l'uomo e anche a divorarselo.</p>
            <p>Sono brutti mostri che misurano dai due ai tre metri, col corpo molto allungato che
               li fa rassomigliare un po' alle anguille, che come abbiamo detto hanno una bocca
               larghissima e poderosamente armata, guernita ai lati di sei peli lunghissimi, che
               pare siano destinati ad attirare i pesci.</p>
            <p>Forti e audaci, costituiscono un vero pericolo anche per gli esseri umani. Che un
               ragazzo si bagni ed il siluro abbandonerà subito la melma, dove abitualmente si
               riposa, per assalirlo e divorarlo talvolta intero.</p>
            <p>Nemmeno gli animali sono risparmiati. Che sopravvenga una piena ed ecco lo squalo
               d'acqua dolce dare la caccia alle bestie che avranno trovato rifugio sulle piante e a
               gran colpi di coda farle cadere nella sua terribile bocca.</p>
            <p>Yanez, che aveva conosciuto quei pericolosi abitanti dei fiumi nei grandi corsi del
               Borneo, si era subito posto in guardia per non perdere qualche braccio, o ricevere
               qualche tremendo colpo di coda.</p>
            <p>Il siluro dopo aver mostrata la sua testa, coperta da una viscida pelle di colore
               verdastro, erasi subito rituffato ma non aveva tardato a ricomparire, muovendo contro
               il portoghese.</p>
            <p>Essendo però tali squali piuttosto lenti nelle loro mosse, Yanez aveva avuto il tempo
               di lasciarsi calare a picco per evitare l'attacco.</p>
            <p>Il siluro non aveva tardato a seguirlo. Aveva però di fronte un avversario degno di
               lui. Si era appena immerso che il portoghese lo assalì piantandogli il kriss fra le
               pinne pettorali.</p>
            <p>Fatto il colpo, Yanez chiuse le gambe lasciandosi portare dalla corrente per parecchi
               metri, tenendosi sempre sott'acqua; poi con due bracciate rimontò a galla e con non
               poca sorpresa, urtò contro un corpo duro che lo obbligò ad immergersi di nuovo.</p>
            <p>- Un altro squalo d'acqua dolce? - si era chiesto. - Ed io che ho lasciato il mio
               pugnale nel petto dell'altro!... - Si spinse più innanzi rattenendo il respiro, poi
               risalì ancora. Tornò a urtare, non già colla testa, bensì con una spalla e finì per
               emergere.</p>
            <p>- Ah! Diavolo! - esclamò. - Che cos'è questo? Una lampada, per Giove! Che odore! -
               Quattro o cinque uccellacci, che avevano le penne nere e becchi immensi, si erano
               alzati volandosene via.</p>
            <p>- I marabù! - aveva esclamato Yanez. - Allora qui vi è un cadavere! - Solo in quel
               momento si era accorto di aver presso di sé una tavola lunga un paio di metri e larga
               uno, ad una delle cui estremità bruciava una piccola lampada d'argilla.</p>
            <p>- Questo è un feretro abbandonato alla corrente, - mormorò. - Che incontro poco
               allegro! Dopo tutto mi aiuterà a reggermi a galla. - Allungò le mani e s'aggrappò a
               quella strana bara che la corrente trasportava. Uno sternuto vigoroso lo colse.</p>
            <p>- Ah! Per Giove! Vi è un morto! Dannati indiani! Col loro sacro Gange cominciano ad
               annoiarmi. - Infatti, steso su quella funebre tavola, destinata a raggiungere il
               Gange, si trovava il cadavere di un vecchio indiano, quasi nudo, con una lunga barba
               bianca, ridotto però in uno stato orribile.</p>
            <p>I marabù gli avevano strappati gli occhi, divorata la lingua, squarciato il ventre
               per divorargli gl'intestini e da quelle ferite usciva un odore nauseante che
               rivoltava lo stomaco.</p>
            <p>- Puoi andare a finire nel Gange anche senza questa tavola che è più necessaria a me
               che a te - disse Yanez. - E poi il tuo profumo non mi piace affatto. Va' e buon
               viaggio! - Con una spinta vigorosa gettò il cadavere in acqua assieme alla lampadina
               e si issò sulla tavola.</p>
            <p>- Cerchiamo ora di orientarci, - mormorò. - Gli altri penseranno a mettersi in salvo
               come potranno.</p>
            <p>Già, di Sandokan, di Tremal-Naik e dei miei uomini sono sicuro. - Si,guardò intorno e
               gli parve di riconoscere la riva destra.</p>
            <p>- È là che devo sbarcare, - disse.</p>
            <p>Si gettò bocconi sulla tavola e servendosi delle mani come di remi, guidò il
               galleggiante funebre attraverso il fiume.</p>
            <p>La corrente non era forte, avendo quasi tutti i corsi d'acqua dell'India pochissima
               pendenza, sicché gli riuscì facile raggiungere la riva.</p>
            <p>Abbandonò la tavola e prese terra. In quel luogo non vi erano che delle risaie:
               capanne, nemmeno una.</p>
            <p>- Rimontando verso levante giungerò al tempio sotterraneo, - mormorò. - Non deve
               essere molto lontano.</p>
            <p>Affrettiamoci, o desterò una pericolosa curiosità io, uomo bianco, senza giacca e
               senza stivali e con un bagaglio sulle spalle. - Si mise rapidamente in marcia,
               seguendo sempre la riva, che era fiancheggiata da grossi alberi fra i cui rami
               cominciavano già a volteggiare delle singalika, quelle magrissime scimmie che sono
               così numerose in India, alte quasi un metro, con una specie di barba, che dà a loro
               uno strano aspetto e che sono lo spavento dei poveri contadini, ai quali distruggono
               senza misericordia i raccolti.</p>
            <p>Yanez, che vedeva, non senza inquietudine, approssimarsi l'alba, affrettava il passo.
               Aveva già oltrepassata l'isola su cui sorgeva la pagoda di Karia, non doveva quindi
               essere molto lontano dal tempio sotterraneo.</p>
            <p>Di quando in quando s'arrestava un momento sperando di scorgere la bangle e non
               vedeva invece altro che delle lunghe file di grotteschi uccellacci, d'aspetto
               decrepito, semi-spelati, col becco lunghissimo e robusto.</p>
            <p>Erano i marabù che attendevano pazientemente il passaggio di qualche cadavere, umano
               o animale, poco importava, per dargli addosso ed in quattro e quattro otto farlo
               scomparire nei loro mai pieni stomachi.</p>
            <p>Il sole dardeggiava i suoi primi raggi sulle acque del Brahmaputra, quando Yanez
               giunse dinanzi al tempio sotterraneo, sulla cui porta vegliava un uomo, che aveva
               l'aspetto d'un fakiro.</p>
            <p>- Ah! Signor Yanez! - esclamò quell'uomo alzandosi.</p>
            <p>- Kammamuri! - aveva esclamato il portoghese.</p>
            <p>- Nella pelle d'un biscnub, signore, - rispose il maharatto ridendo - che non ha però
               rinunciato né alle ricchezze, né ai piaceri della vita, né ai beni di questo mondo
               come i miei correligionari.</p>
            <p>- Sono tornati?</p>
            <p>- Il signor Sandokan ed il mio padrone? Vi aspettano a colazione da una buona
               mezz'ora.</p>
            <p>- E gli altri?</p>
            <p>- Vi sono tutti. Sono giunti su una bangle.</p>
            <p>- Ed il ministro?</p>
            <p>- È sempre al sicuro, ma ho paura che quel povero diavolo muoia di spavento.</p>
            <p>- I tuoi compatriotti hanno la pelle troppo dura per andarsene così presto in grembo
               a Siva o a Brahma. - S'aprì il passo fra i cespugli che nascondevano l'entrata e si
               cacciò nei corridoi del tempio, che erano guardati da malesi e da dayachi armati di
               carabine e di scimitarre.</p>
            <p>Quando giunse nell'ultima stanza, che già abbiamo descritta e che era sempre
               illuminata dalla lampada non avendo alcuna finestra, trovò seduti dinanzi alla tavola
               Sandokan, Tremal-Naik ed il ministro.</p>
            <p>- Finalmente! - esclamò il primo. - Stavo per mandare alcuni uomini a cercarti,
               quantunque io non dubitassi che ci avresti raggiunti.</p>
            <p>- Non ho potuto raggiungere la bangle. Di ciò parleremo più tardi. Lascia che mi
               cambi, ché gocciolo da tutte le parti e fa' portare la colazione.</p>
            <p>Quel bagno mi ha messo indosso un appetito da tigre.</p>
            <p>- E metti al sicuro la tua famosa conchiglia, - disse Tremal-Naik.</p>
            <p>- Dopo: bisogna che il signor ministro la veda. - Passò in una stanza attigua e si
               cambiò rapidamente, indossando un vestito di flanellina bianca, assai leggera.</p>
            <p>Quando rientrò, la tiffine, o colazione fredda all'inglese, era pronta: carne, birra,
               biscotti. Il cuoco però aveva aggiunta una terrina di carri per S. E. il ministro,
               non mangiando carne di bue gli indiani.</p>
            <p>- Mangiamo per ora, - disse Yanez - e voi, Eccellenza, rasserenate un po' il vostro
               viso e bevete pure la nostra birra.</p>
            <p>Vi do la mia parola che non contiene, questa, nessun pezzetto di grasso di mucca. -
               Invece di rasserenarsi, il ministro si fece ancor più oscuro in viso, nondimeno non
               respinse il carri che Yanez gli offriva, né una tazza di birra.</p>
            <p>Mentre mangiavano con un appetito invidiabile, i due pirati della Malesia e
               Tremal-Naik, si raccontavano le avventure a loro toccate durante la perigliosa
               evasione.</p>
            <p>Anche Sandokan e l'indiano avevano avuto da fare non poco a uscire dalle volte
               sommerse, ma più fortunati del portoghese non avevano incontrata nessuna balena
               d'acqua dolce ed avevano potuto raggiungere felicemente la bangle dove avevano già
               trovati i dayachi ed i malesi.</p>
            <p>Temendo di venire da un momento all'altro sorpresi dai sacerdoti, non avevano
               indugiato a prendere il largo, convinti che Yanez se la sarebbe facilmente cavata da
               sé.</p>
            <p>Quando la colazione fu terminata Yanez accese, come di consueto, l'eterna sigaretta,
               mise il cofano dinanzi al ministro e l'aprì levando la preziosa conchiglia.</p>
            <p>- È questa, proprio questa la famosa pietra di Salagraman? - chiese al ministro che
               la guardava sbigottito. - Rispondetemi Eccellenza. - Kaksa Pharaum fece col capo un
               cenno affermativo.</p>
            <p>- Uditemi ora e badate di non rispondermi con dei soli cenni. Esigo da voi delle
               importanti dichiarazioni.</p>
            <p>- Ancora? - brontolò il ministro, che sembrava di pessimo umore.</p>
            <p>- Ci tiene molto il re a possedere questa pietra di Salagraman?</p>
            <p>- Più di voi certo, - rispose Kaksa Pharaum. - Come si potrebbero fare le processioni
               senza quella preziosa reliquia, che tutti i gurum c'invidiano?</p>
            <p>- Qual è la prossima processione che si farà in pubblico? Voi indiani ne eseguite
               molte durante l'anno.</p>
            <p>- Quella del maddupongol.</p>
            <p>- Che cos'è?</p>
            <p>- È la festa delle vacche, - disse Tremal-Naik - che si solennizza nel decimo mese di
               tai, ossia del vostro gennaio, per festeggiare il ritorno del sole nel settentrione e
               che fa seguito al gran-pongol ossia alla festa del riso bollito nel latte.</p>
            <p>- È vero, - disse il ministro.</p>
            <p>- Quando deve scadere? - chiese Yanez.</p>
            <p>- Fra quattro giorni.</p>
            <p>- Benissimo: per quel giorno il rajah avrà la sua pietra di Salagraman. - Il ministro
               aveva fatto un soprassalto, guardando Yanez cogli occhi dilatati dal più intenso
               stupore.</p>
            <p>- Volete scherzare, mylord? - chiese.</p>
            <p>- Niente affatto, Eccellenza - rispose Yanez. - Vi do la mia parola d'onore che la
               pietra ritornerà, per mezzo del principe, nella pagoda di Karia.</p>
            <p>- Io non comprendo più nulla, - disse Kaksa Pharaum.</p>
            <p>- Ed io meno di voi, - aggiunse Sandokan che fumava il suo cibuc senza aver, fino
               allora, preso parte alla conversazione.</p>
            <p>- Abbi un po' di pazienza, fratellino - disse Yanez. - Ditemi ora Eccellenza, faranno
               delle ricerche per scoprire gli autori del furto?</p>
            <p>- Metteranno a soqquadro la città intera e lanceranno nelle campagne tutta la
               cavalleria, - rispose Kaksa Pharaum.</p>
            <p>- Allora possiamo essere sicuri di non venire disturbati, - disse il portoghese
               sorridendo. - Sono già le otto: possiamo andare a trovar Surama e fare un giro per la
               città.</p>
            <p>Vedremo così l'effetto che avrà prodotto il furto della famosa pietra. - Staccò dalla
               parete un altro paio di pistole, che si mise nella larga fascia rossa, si mise in
               testa un elmo di tela bianca adorno d'un velo azzurro, che gli dava l'aspetto d'un
               vero inglese in viaggio attraverso il mondo e fece atto d'uscire insieme a Sandokan
               ed a Tremal-Naik che si erano pure provveduti d'armi.</p>
            <p>- Mylord, - disse il ministro, - ed io?</p>
            <p>- Voi, Eccellenza, rimarrete qui sotto buona guardia. Non abbiamo ancora terminato le
               nostre faccende, e poi se vi mettessimo in libertà, correreste subito dal
               principe.</p>
            <p>- Io mi annoio qui ed ho molti affari importanti da sbrigare. Sono il primo ministro
               dell'Assam.</p>
            <p>- Lo sappiamo, Eccellenza. D'altronde se volete cacciare la noia, fumate, bevete, e
               mangiate. Non avete altro che da ordinare. - Il povero ministro, comprendendo che
               avrebbe perduto inutilmente il suo tempo, si lasciò ricadere sulla sedia mandando un
               sospiro così lungo che avrebbe commossa perfino una tigre, ma che non ebbe nessun
               effetto sull'animo di quel diavolo di portoghese.</p>
            <p>Quando furono fuori del tempio, trovarono Kammamuri sempre seduto dinanzi ad un
               cespuglio, col suo berretto rosso ed azzurro sul capo, il corpo avvolto in un
               semplice pezzo di tela, con una corona ed un bastone in mano: era il costume dei
               fakiri biscnub, specie di pellegrini erranti che sono però tenuti in molta
               considerazione nell'India, avendo quasi tutti appartenuto a classi agiate.</p>
            <p>- Nulla di nuovo, amico? - gli chiese Yanez.</p>
            <p>- Non ho udito che le urla stonate d'un paio di sciacalli i quali si sono divertiti a
               offrirmi, senza richiesta, una noiosissima serenata.</p>
            <p>- Seguici a distanza e raccogli le dicerie che udrai. Se non potrai seguire il nostro
               mail-cart non importa. Ci rivedremo più tardi.</p>
            <p>- Sì, signor Yanez. - Il portoghese ed i suoi due amici si diressero verso un gruppo
               di palme dinanzi a cui stava fermo uno di quei leggeri veicoli chiamati dagli
               anglo-indiani mail-cart, che vengono usati per lo più nei servizi postali.</p>
            <p>Era però di dimensioni più vaste degli ordinari, e sulla cassa posteriore vi potevano
               stare comodamente anche tre persone invece d'una.</p>
            <p>Era tirato da tre bellissimi cavalli che pareva avessero il fuoco nelle vene e che un
               malese penava a frenare.</p>
            <p>Yanez salì al posto del cocchiere, Sandokan e Tremal-Naik di dietro e la leggera
               vettura partì rapida come il vento, avviandosi verso le parti centrali della
               città.</p>
            <p>I mail-cart vanno sempre a corsa sfrenata come le troike russe e tanto peggio per chi
               non è lesto a evitarle.</p>
            <p>Attraversano le pianure come uragani, salgono le più aspre montagne, le discendono
               con eguale velocità, specialmente quelle adibite al servizio della posta. Sono
               guidate da un solo indiano, munito d'una frusta a manico corto, che non lascia un
               momento in riposo, perché non deve arrestarsi per nessun motivo.</p>
            <p>Quelle corse però non sono scevre di pericoli. Avendo quelle vetture le ruote alte e
               la cassa senza molle, subiscono dei trabalzi terribili e se uno volesse parlare
               correrebbe il rischio di troncarsi, coi propri denti, la lingua. Yanez, come abbiamo
               detto, aveva lanciato quella specie di birroccio a gran corsa, facendo scoppiettare
               fortemente la frusta per avvertire i passanti a tenersi in guardia.</p>
            <p>I tre cavalli, che balzavano come se avessero le ali alle zampe, divoravano lo spazio
               come saette, nitrendo rumorosamente.</p>
            <p>Bastarono dieci minuti perché il mail-cart si trovasse nelle vie centrali di
               Gauhati.</p>
            <p>Yanez ed i suoi compagni notarono subito un'animazione insolita: gruppi di persone si
               formavano qua e là discutendo animatamente, con larghi gesti e anche sulle porte dei
               negozi era un bisbigliare incessante fra i proprietari ed i loro avventori.</p>
            <p>Si leggeva sul viso di tutta quella gente impresso un vero sgomento.</p>
            <p>Yanez, che aveva frenati i cavalli onde non storpiare qualche passante, si era
               voltato verso i suoi due amici strizzando loro l'occhio.</p>
            <p>- La terribile notizia si è già sparsa, - rispose la Tigre della Malesia, sorridendo.
               - Dove ci conduci?</p>
            <p>- Da Surama per ora.</p>
            <p>- E poi?</p>
            <p>- Vorrei vedere quel maledetto favorito del rajah, se mi si presentasse
               l'occasione.</p>
            <p>- Uhm! Sai che il principe non vuol vedere nessun inglese alla sua corte.</p>
            <p>- Eppure dovrà ricevermi e con grandi onori, - disse Yanez.</p>
            <p>- Ed in quale maniera?</p>
            <p>- Non ho forse la pietra in mia mano?</p>
            <p>- Che diventi un talismano?</p>
            <p>- Fors'anche di più, mio caro Sandokan. Oh! Che cosa c'è? - Due indiani s'avanzavano
               fra la folla, l'uno lanciando di quando in quando delle note rumorose che ricavava da
               una lunghissima tromba di rame e l'altro che scuoteva furiosamente una gautha, ossia
               uno di quei campanelli di bronzo ornati con una testa che ha due ali e che vengono
               adoperati nelle cerimonie religiose per convocare i fedeli.</p>
            <p>Li seguiva un soldato del rajah, con ampi calzoni bianchi, la casacca rossa con
               alamari gialli e che portava una bandiera bianca con nel mezzo dipinto un elefante a
               due teste.</p>
            <p>- Questi sono araldi del principe, - disse Tremal-Naik. - Che cosa annunceranno?</p>
            <p>- Io lo indovino di già, - disse Yanez, fermando la vettura. - È una cosa che
               riguarda noi. - I tre araldi, dopo aver assordato i vicini che si erano radunati in
               gran numero attorno a loro, si erano pure fermati ed il soldato che doveva avere dei
               polmoni di ferro, si era messo a urlare: "S. M. il principe Sindhia, signore
               dell'Assam, avverte il suo fedele popolo che offrirà onori e ricchezze a chi saprà
               dare indicazioni sui miserabili che hanno rubata la pietra di Salagraman dalla pagoda
               di Karia. Ho parlato per la bocca del potentissimo rajah".</p>
            <p>- Onori e ricchezze, - mormorò Yanez. - A me basteranno i primi per ora. Il resto
               verrà più tardi, te lo assicuro, mio caro Sindhia.</p>
            <p>Quelle però saranno per la mia futura moglie. - Lasciò passare i banditori che
               avevano ripresa la loro musica infernale e lanciò i cavalli a piccolo trotto,
               percorrendo successivamente parecchie vie molto larghe, cosa piuttosto rara nelle
               città indiane che hanno stradicciuole tortuose come quelle delle città arabe e anche
               poco pulite.</p>
            <p>- Ci siamo, - disse ad un tratto, fermando con uno strappo violento i tre ardenti
               corsieri.</p>
            <p>Si era fermato dinanzi ad una casa di bella apparenza, che sorgeva, come un gran dado
               bianco, fra otto o dieci colossali tara che l'ombreggiavano da tutte le parti.</p>
            <p>Solo a vederla si capiva che era un'abitazione veramente signorile, essendo
               perfettamente isolata ed avendo porticati, logge e terrazze per poter dormire
               all'aperto durante i grandi calori.</p>
            <p>Tutte le abitazioni dei ricchi indù sono bellissime e tenute anche con molta cura.
               Devono avere cortili, giardini, cisterne d'acqua e fontane non solo nelle stanze
               bensì anche all'entrata e grandi ventole mosse a mano dai servi onde regni una
               continua frescura.</p>
            <p>Devono anche avere intorno delle piccole kas khanays ossia casette di paglia o
               piuttosto di radici odorose, costruite nel mezzo d'un tratto di terra erbosa e sempre
               in prossimità d'una tank ossia fontana onde la servitù possa comodamente lavarsi.</p>
            <p>Udendo il fracasso prodotto dai tre cavalli, due uomini vestiti come gl'indiani che
               però dalla tinta della loro pelle e dai tratti del viso, duri e angolosi si
               riconoscevano anche di primo acchito per malesi, erano subito usciti dalla casa
               salutando con un goffo inchino Yanez ed i suoi due compagni.</p>
            <p>- Surama? - chiese brevemente il portoghese saltando a terra.</p>
            <p>- È nella sala azzurra, capitano Yanez, - rispose uno dei due malesi.</p>
            <p>- Occupatevi dei cavalli.</p>
            <p>- Sì, capitano. - Salì i quattro gradini seguito da Tremal-Naik e da Sandokan e
               attraversato un corridoio si trovò in un vasto cortile, circondato da eleganti
               porticati sorretti da esili colonne.</p>
            <p>Nel mezzo, da una grande coppa di pietra, zampillava altissimo un getto d'acqua.</p>
            <p>Yanez passò sotto il porticato di destra e si fermò dinanzi ad una porta dove stavano
               raggruppate delle ragazze indiane.</p>
            <p>- Avvertite la padrona, - disse loro.</p>
            <p>Una giovane aprì invece senz'altro la porta, dicendo: - Entra, sahib: ti aspetta. -
               Yanez ed i suoi compagni si trovarono in un elegantissimo salotto che aveva le pareti
               tappezzate di seta azzurra ed il pavimento coperto da un sottile materasso che si
               estendeva fino ai quattro angoli.</p>
            <p>Tutto all'intorno vi erano dei divanetti di seta, con ricami d'oro e d'argento di
               squisita fattura, e larghi guanciali di raso fiorato appoggiati contro le pareti onde
               i visitatori potessero sdraiarvisi comodamente.</p>
            <p>All'altezza d'un metro, s'aprivano nelle muraglie parecchie nicchie dove si vedevano
               dei vasi cinesi pieni di fiori che esalavano acuti profumi.</p>
            <p>Mobili nessuno, eccettuato uno sgabello collocato proprio nel mezzo della stanza su
               cui stavano dei bicchieri ed un fiasco di vetro rosso racchiuso entro un'armatura
               d'oro cesellata, e col collo lunghissimo.</p>
            <p>Una bellissima giovane, dalla pelle leggermente abbronzata, dai lineamenti dolci e
               fini, cogli occhi nerissimi ed i capelli lunghi intrecciati con fiori di mussenda e
               gruppettini di perle, si era prontamente alzata.</p>
            <p>Uno splendido costume tutto di seta rosa, con ricami azzurri, copriva il suo corpo
               sottile come un giunco, pur essendo squisitamente modellato, lasciando vedere
               l'estremità dei calzoncini di seta bianca che s'allargavano su due graziose babbucce
               di pelle rossa con ricami d'argento e la punta rialzata.</p>
            <p>- Ah! Miei cari amici! - aveva esclamato, muovendo a loro incontro colle mani
               tese.</p>
            <p>- Anche tu, Tremal-Naik! Come sono felice di rivederti! Lo sapevo già che non saresti
               rimasto sordo all'appello dei tuoi vecchi compagni!</p>
            <p>- Quando si tratta di dare un trono a Surama, Tremal-Naik non rimane inoperoso, -
               rispose il bengalese stringendo calorosamente la piccola mano della bella indiana. -
               Se Moreland e Darma non fossero in viaggio per l'Europa sarebbero qui anche loro.</p>
            <p>- Come l'avrei veduta volentieri tua figlia Darma!</p>
            <p>- La riceverai alla tua corte, quando tornerà, - disse Yanez. - Orsù, Surama, da' da
               bere agli amici.</p>
            <p>Le vie di Gauhati sono molto polverose e la gola si secca presto.</p>
            <p>- A te, mio dolce signore, il tuo liquore favorito - disse la giovane indiana
               prendendo il fiasco ed empiendo i bicchieri di cristallo rosa d'un liquore color
               dell'ambra.</p>
            <p>- Alla salute della futura principessa dell'Assam, - disse Sandokan.</p>
            <p>- Non così presto, - rispose Surama, ridendo.</p>
            <p>- E che! Vorresti tu, piccina, che noi avessimo lasciato il Borneo ed i nostri prahos
               e gli amici per venire a vedere solamente le bellezze poco interessanti della tua
               futura capitale?</p>
            <p>Quando noi ci muoviamo facciamo sempre qualche grosso guasto, è vero Yanez?</p>
            <p>- Non siamo sempre noi le vecchie tigri di Mompracem? - rispose il portoghese. - Dove
               piantiamo le unghie la preda non scappa più.</p>
            <p>Ne vuoi una prova? Abbiamo già nelle nostre mani la famosa pietra di Salagraman.</p>
            <p>- Quella del capello di Visnù?</p>
            <p>- Sì, Surama.</p>
            <p>- Di già?</p>
            <p>- Diamine! Mi era necessaria per introdurmi a corte.</p>
            <p>- Ed il merito è tutto del tuo fidanzato, - disse Sandokan. - Yanez invecchia ma la
               sua straordinaria fantasia rimane sempre giovane.</p>
            <p>- E potremo finalmente conoscere i tuoi famosi disegni? - chiese Tremal-Naik. - Io
               continuo a rompermi inutilmente la testa e guastarmi il cervello senza riuscire a
               trovare alcuna relazione fra quella dannata conchiglia e la caduta del rajah.</p>
            <p>- Non è ancora tempo, - rispose Yanez. - Domani però saprai qualche cosa di più.</p>
            <p>- È inutile che tu lo tenti, amico Tremal-Naik, - disse Sandokan. - Noi ne sapremo
               qualche cosa quando sarà giunto il momento di rovesciare contro le guardie reali i
               nostri trenta uomini e di sguainare le nostre scimitarre. È vero, Yanez?</p>
            <p>- Sì - rispose il portoghese, sorridendo. - Quel giorno non sarà però molto
               vicino.</p>
            <p>Con quel Sindhia dovremo procedere molto cautamente. Non dobbiamo dimenticarci che
               siamo soli qui e che non possiamo contare sull'appoggio del governo inglese.</p>
            <p>Non dubitiamo però sull'esito finale. O Surama riavrà la corona o noi non saremo più
               le terribili tigri di Mompracem.</p>
            <p>- Ah mio signore! - esclamò la giovine indiana fissando sul portoghese i suoi
               profondi e dolcissimi occhi. - Tu la dividerai con me, è vero?</p>
            <p>- Io! Sarai tu, fanciulla, che me ne darai un pezzo.</p>
            <p>- Tutta insieme al mio cuore, Yanez.</p>
            <p>- Sta bene, aspettiamo però di levarla, dalla testa di quel briccone. Pagherà ben
               cara la cattiva azione che ti ha usata.</p>
            <p>Lui ti ha venduta come una miserabile schiava ai thugs per fare di te, principessa,
               una bajadera; un giorno venderemo anche lui.</p>
            <p>- Purché non faccia la fine della Tigre dell'India, - disse Sandokan con accento
               quasi feroce. - Ci sarò anch'io quel giorno! - </p>
         </div>
         <div class="chapter7" id="sec7">

            <h4>Capitolo 7</h4>
            <p>Il rajah dell'Assam L'indomani, due ore dopo il mezzodì, un drappello che destava non
               poca curiosità fra gli sfaccendati che ingombravano le vie della capitale dell'Assam,
               s'avanzava a passo militare verso il grandioso palazzo del rajah che torreggiava
               sulla immensa piazza del mercato.</p>
            <p>Si componeva di sette persone: d'un inglese, più o meno autentico, vestito
               correttamente di bianco con un cappello di tela grigia adorno d'un gran velo azzurro
               che gli scendeva fino al di sotto della cintura, e di sei malesi, vestiti però
               all'indiana, con casacche verdi ricamate, ampi calzoni rossi, grandi turbanti in
               testa di seta variegata e armati di carabine splendide dalle canne rabescate ed i
               calci intarsiati d'avorio e di madreperla, pistole a doppia canna alla cintura e
               scimitarre al fianco.</p>
            <p>Erano tutti begli uomini, d'aspetto feroce, membruti e dagli occhi cupi e sinistri.
               Non erano che sei, eppure dal loro aspetto si comprendeva facilmente che non
               avrebbero dato indietro nemmeno dinanzi ad una compagnia di cipay bengalesi.</p>
            <p>Giunti dinanzi al palazzo reale, che era guardato da un drappello di guardie, armate
               di lance che avevano la lama larghissima, l'inglese arrestò con un gesto i suoi
               uomini.</p>
            <p>- Che cosa vuoi sahib? - chiese il comandante delle guardie, avanzandosi verso
               l'inglese, mentre i suoi uomini mettevano le picche in resta, come se si preparassero
               a respingere un assalto.</p>
            <p>- Vedere rajah - rispose Yanez.</p>
            <p>- È impossibile, sahib.</p>
            <p>- Perché?</p>
            <p>- Il rajah sta colle sue donne.</p>
            <p>- Io essere grande mylord inglese amico della regina ed imperatrice Indie. Tutte
               porte aprirsi davanti a me mylord John Moreland.</p>
            <p>- Il rajah non ama ricevere gente dalla pelle bianca sahib.</p>
            <p>- No, sahib, io essere grande mylord!</p>
            <p>- Il rajah non riceverà nemmeno un mylord. Non desidera vedere alla sua corte degli
               europei.</p>
            <p>- Tu essere uno stupido, brutto indiano. Andare a dire a principe tuo che io avere
               trovato la pietra di Salagraman della pagoda di Karia. Mylord avere uccisi tutti i
               ladri bricconi, perché io mylord non avere mai paura neanche delle vostre bâg
               admikanevalla5.</p>
            <p>Tu intanto mettere saccoccia questa mohr6. Noi inglesi pagare sempre disturbo. -
               Udendo quelle parole e vedendo soprattutto quella grossa moneta d'oro, che Yanez gli
               porgeva, come se fosse una semplice rupia, gli indiani della guardia si erano
               rimirati l'un l'altro con profondo stupore.</p>
            <p>- Mylord - disse il capo, confuso - è proprio vero quanto hai affermato? - Yanez fece
               segno ad uno dei sei malesi, che reggeva sulle braccia una specie di cassetta avvolta
               in un pezzo di seta rossa, d'avanzarsi, poi disse: - Qui dentro essere la pietra di
               Salagraman che fu rubata da birbanti thugs. Va' dire questo a Sua Altezza.</p>
            <p>Ricevere subito me, mylord. - L'indiano rimase un momento esitante, guardando
               l'involto, poi, come se fosse stato preso da una subitanea pazzia si slanciò sotto
               l'ampio porticato battendo furiosamente i gongs sospesi al di sopra delle porte.</p>
            <p>- Finalmente, - mormorò Yanez traendo flemmaticamente una sigaretta dal suo
               portasigari ed accendendola. - Avremo da aspettare ma ciò non monta. - I suoi uomini,
               appoggiati alle loro carabine, mantenevano una immobilità assoluta, spiando
               attentamente la guardia indiana che teneva sempre le lance in resta.</p>
            <p>Era appena trascorso un minuto quando un vecchio indiano, vestito sfarzosamente, che
               doveva essere qualche ministro o qualche cortigiano, seguìto da parecchi ufficiali
               che portavano sul capo degli immensi turbanti, scese l'immenso scalone di marmo
               candidissimo precipitandosi verso Yanez.</p>
            <p>- Mylord! - esclamò con voce affannata. - È vero che tu hai trovato la pietra di
               Salagraman? - Yanez gettò via la sigaretta, lanciò quasi sul naso dell'indiano
               l'ultima boccata di fumo, poi rispose: - Yes.</p>
            <p>- Vuoi dire?</p>
            <p>- Sì: avvertire subito Sua Altezza.</p>
            <p>- La vera pietra?</p>
            <p>- Yes.</p>
            <p>- E come l'hai trovata?</p>
            <p>- Io parlare solo a rajah: mylord non essere uomo da poco.</p>
            <p>- Dov'è la pietra?</p>
            <p>- Io averla e bastare: Sua Altezza non ricevere me ed io andare a vendere pietra.</p>
            <p>- No! no! mylord!</p>
            <p>- Allora rajah ricevere me e subito. Io soffrire spleen.</p>
            <p>- Vieni avanti, ti aspetta.</p>
            <p>- Aho! Essere io molto contento. - Fece un segno ai malesi e seguì il ministro o
               favorito che fosse, salendo lo splendido scalone, su cui, ad ogni gradino, trovavasi
               una guardia armata di carabina e di pistole.</p>
            <p>- Si capisce che questo sovrano non si ritiene troppo sicuro - mormorò Yanez. - Che
               abbia fiutato il vento infido? In guardia, amico e trombona bene. - Sul pianerottolo
               s'aprivano quattro grandiose gallerie, tutte di marmo, con colonne contorte e adorne
               di teste d'elefanti che intrecciavano artisticamente le loro proboscidi. Ampie tende
               di seta azzurra e leggerissima, con trama d'oro, d'uno splendido effetto, scendevano
               fra i colonnati onde ripararle dai riflessi del sole e mantenere una certa
               frescura.</p>
            <p>Lungo le pareti dei vasi enormi per lo più d'origine cinese reggevano dei colossali
               mazzi di fiori e delle foglie di banani. Anche in quelle gallerie v'erano numerose
               guardie che passeggiavano, armate di picche e di scimitarre.</p>
            <p>Il ministro fece attraversare a Yanez ed alla sua scorta una di quelle gallerie, poi
               aprì una porta tutta di bronzo dorato e sculturata e li introdusse in una immensa
               sala tappezzata in seta bianca con ricami d'oro e che aveva all'intorno parecchie
               dozzine di divanetti di velluto bianco.</p>
            <p>All'estremità, su una piattaforma di marmo, coperta in parte da un ricchissimo
               tappeto, si ergeva una specie di letto, su cui stava sdraiato, appoggiandosi ad un
               cuscino di velluto rosso, un uomo che indossava una lunga zimarra bianca.</p>
            <p>Intorno a quella specie di trono, stavano quattro vecchi indiani che sembravano
               sacerdoti, e dietro di loro, schierati su quattro linee, quaranta soldati seikki, i
               guerrieri più valorosi che abbia l'India e che vengono assoldati in gran numero dai
               rajah per farsene una guardia fedele e sicura.</p>
            <p>Il ministro con un gesto imperioso fece fermare i malesi presso la porta, poi prese
               per una mano Yanez, lo condusse verso il trono gridando ad alta voce: - Salute a S.
               A. Sindhia, rajah dell'Assam! Ecco il mylord inglese. - Il sovrano si era alzato,
               mentre Yanez si toglieva il cappello.</p>
            <p>I due uomini si guardarono per qualche minuto senza parlare come se volessero
               studiarsi a vicenda.</p>
            <p>Sindhia era un uomo ancora giovane, poiché non pareva che avesse più di trent'anni,
               però la vita dissoluta che doveva condurre, aveva già tracciata sulla fronte del
               tiranno delle rughe precoci.</p>
            <p>Era nondimeno sempre un bellissimo tipo d'indiano, dai lineamenti finissimi, con
               occhi neri che parevano due carboni lucenti. Una rada barbetta nera gli dava un
               aspetto piuttosto truce.</p>
            <p>- Sei tu il mylord che mi riporta la pietra di Salagraman? - chiese finalmente, dopo
               aver squadrato dall'alto in basso il portoghese. - Se è vero quanto hai detto al mio
               ministro, sii il benvenuto, quantunque io non ami gli stranieri.</p>
            <p>- Sì, io essere mylord John Moreland, Altezza, ed io riportare a te conchiglia con
               capello di Visnù - rispose Yanez. - Tu avere promesso ricchezze, onori, è vero?</p>
            <p>- E manterrò la promessa, mylord - rispose il principe.</p>
            <p>- Ebbene io a te dare conchiglia. - Si volse facendo cenno al malese che portava il
               cofano di avvicinarsi. Levò la seta che l'avvolgeva e andò a deporlo ai piedi del
               principe.</p>
            <p>- Tu vedere prima Altezza, se quella essere vera pietra rubata.</p>
            <p>- Vi è un segno sulla pietra che io ed i gurum della pagoda di Karia conosciamo
               benissimo - rispose il principe.</p>
            <p>Aprì il cofano e prese la conchiglia facendola girare e rigirare fra le mani. Una
               vivissima gioia si era subito diffusa sul suo viso.</p>
            <p>- È la pietra che fu rubata, - disse finalmente. - Mylord, tu sarai mio amico. - Uno
               dei suoi cortigiani udendo quelle parole portò subito a Yanez una sedia dorata,
               facendolo sedere dinanzi alla piattaforma.</p>
            <p>Quasi subito una diecina di servi, che indossavano dei costumi sfarzosi entrarono
               reggendo dei vassoi d'oro sui quali vi erano delle chicchere piene di caffè,
               bicchieri colmi di liquori, piattelli con gelati e pasticcini dolci.</p>
            <p>Il principe e Yanez furono i primi serviti, poi i ministri, quindi i malesi della
               scorta.</p>
            <p>- Ed ora mylord, - disse Sindhia dopo d'aver vuotato un paio di bicchieri di cognac,
               ingollati come se quella vecchia grappa fosse della semplice acqua, - mi dirai come
               sei riuscito a sorprendere i ladri e perché ti trovi sul mio territorio.</p>
            <p>- Io essere qui venuto a cacciare le bâg - rispose Yanez - perché io essere molto
               grande cacciatore e non avere paura di tigri. Io averne uccise molte, tante nelle
               Sunderbunds del Bengala.</p>
            <p>- Ed i ladri?</p>
            <p>- Io essermi imboscato ieri notte per cacciare una bâg nera e grossa molto e...</p>
            <p>- Una tigre nera! - aveva esclamato il principe sussultando.</p>
            <p>- Sì.</p>
            <p>- Quella che ha divorati i miei figli! - gridò Sindhia passandosi una mano sulla
               fronte che pareva si fosse coperta d'un gelido sudore.</p>
            <p>- Come? Quella bâg avere mangiato...</p>
            <p>- Taci, mylord - disse il principe quasi imperiosamente. - Continua.</p>
            <p>- Tigre non venire ed io aspettare sempre - proseguì Yanez. - Sole stava per farsi
               vedere, quando io scorgere cinque indiani scappare attraverso bosco.</p>
            <p>Dovevano essere thugs, perché io avere veduto ai loro fianchi, lacci e fazzoletti
               seta nera con palle piombo.</p>
            <p>Io odiare quei bricconi e quindi sparare subito carabina poi pistole e ucciderli
               tutti, poi gettare cadaveri nel fiume e coccodrilli tutto mangiare.</p>
            <p>- Ed il cofano?</p>
            <p>- Averlo trovato a terra.</p>
            <p>- E poi?</p>
            <p>- Poi io avere udito tuoi araldi, ed io portare qui conchiglia col capello di Visnù
               perché non sapere cosa farne io.</p>
            <p>- E che cosa domandi ora, mylord? - chiese Sindhia.</p>
            <p>- Io non volere denaro, io essere molto ricco.</p>
            <p>- Ma tu hai diritto ad una ricompensa. La pietra di Salagraman è per noi un tesoro
               impagabile. - Yanez stette un momento silenzioso, fingendo di pensare, poi disse: -
               Tu nominare me tuo grande cacciatore, ed io uccidere le tigri che mangiano tuoi
               sudditi. Ecco quello che io volere. - Il rajah aveva fatto un gesto di stupore, tosto
               imitato dai suoi ministri ed aveva ben ragione di mostrarsi sorpreso.</p>
            <p>Come! Quell'inglese originale invece di chiedere ricompense si offriva invece di
               rendere dei preziosi servigi, quali la distruzione di tutte le belve che tanti danni
               e tante angosce recavano ai poveri assamesi delle campagne?</p>
            <p>- Mylord, - disse il rajah, dopo un silenzio abbastanza lungo. - Io ho offerto onori
               e ricchezze a chi avrebbe ricuperata la pietra di Salagraman.</p>
            <p>- Io saperlo,- rispose Yanez.</p>
            <p>- E non domandi nulla.</p>
            <p>- Io essere contento cacciare bâg ed essere tuo grande cacciatore.</p>
            <p>- Se ciò può farti felice, io ti offro alla mia corte un appartamento, i miei
               elefanti ed i miei scikari7.</p>
            <p>- Grazie, principe: io essere molto soddisfatto. - Il rajah si tolse da un dito un
               magnifico anello d'oro che aveva un diamante grosso come una nocciuola d'una
               limpidezza meravigliosa e che doveva valere per lo meno diecimila rupie e lo porse a
               Yanez, dicendogli con un grazioso sorriso: - Tieni almeno questo, mylord, per mio
               ricordo. Vorrei però chiedere a te, giacché sei un grande cacciatore, un favore.</p>
            <p>- Io essere sempre pronto a farlo a S. Altezza, - rispose il portoghese.</p>
            <p>Il rajah fece un gesto imperioso. I ministri e i seikki si ritrassero subito
               all'opposta estremità della sala onde non ascoltare ciò che doveva dire il loro
               principe.</p>
            <p>- Ascoltami, - disse il rajah.</p>
            <p>- Io ascoltarti, Altezza, - disse Yanez avvicinandosi.</p>
            <p>- Tu mi hai detto di esseri recato nella foresta a cacciare la tigre nera. L'hai
               veduta?</p>
            <p>- No, Altezza, - rispose Yanez, che cominciava a tenersi in guardia, non sapendo dove
               voleva finire il principe. - Io averne solamente udito parlare.</p>
            <p>- Quella bâg un giorno ha mangiato i miei figli.</p>
            <p>- Aho! Cattiva bestia.</p>
            <p>- Così cattiva che si calcola abbia divorato più di duecento persone.</p>
            <p>- Molto appetito quella bestia!</p>
            <p>- Tu sei grande cacciatore, mi hai detto.</p>
            <p>- Moltissimo.</p>
            <p>- Vuoi provarti a ucciderla? - Yanez con non poca sorpresa del rajah non aveva
               risposto. I suoi occhi si erano invece fissati su una doppia cortina di seta che
               pendeva dietro a quella specie di letto e che di quando in quando oscillava come se
               dietro si nascondesse qualcuno.</p>
            <p>- Che cosa può essere? - si era chiesto il sospettoso portoghese. - Si direbbe che
               qualcuno suggerisce delle pessime idee al sovrano.</p>
            <p>- Mi hai capito, mylord? - chiese il rajah, un po' sorpreso di non ricevere
               risposta.</p>
            <p>- Sì, altezza - rispose Yanez. - Io andare uccidere bâg nera che ha mangiato tuoi
               figli.</p>
            <p>- Avresti tanto coraggio?</p>
            <p>- Io mai avere paura delle tigri. Pum! E morte tutte!</p>
            <p>- Se tu, mylord riuscirai a vendicare i miei figli, io darò a te tutto quello che
               vorrai. Pensaci.</p>
            <p>- Io avere pensato.</p>
            <p>- Che cosa vorrai?</p>
            <p>- Tu avere commedianti a corte, Altezza.</p>
            <p>- Sì.</p>
            <p>- Io voler vedere commedie indiane e suggerire io soggetto ad artisti.</p>
            <p>- Ma tu non domandi nulla! - esclamò il rajah, che cadeva di sorpresa in
               sorpresa.</p>
            <p>Un sorriso diabolico era comparso sulle labbra di Yanez.</p>
            <p>- Noi inglesi essere tutti eccentrici. Io voler vedere teatro indiano.</p>
            <p>- Subito?</p>
            <p>- No, dopo aver uccisa tigre feroce. Io dare a mangiare a quella brutta bestia molto
               piombo.</p>
            <p>Tu Altezza preparare domani elefanti e scikari, prima spuntare sole. Io preparare
               tutti miei uomini.</p>
            <p>Lasciami andare ora: curare molto mie armi buone. - Yanez si era alzato facendo al
               principe un profondo inchino.</p>
            <p>- Addio, mylord! - disse il rajah porgendogli la destra. - Non dimenticherò mai
               quanto ti devo.</p>
            <p>- Aho! Io non avere fatto nulla. - I seikki ed i ministri si erano riavvicinati. I
               primi ad un cenno del rajah aveva presentato le armi al portoghese, il quale aveva
               risposto con un perfetto saluto militare.</p>
            <p>Anche i sei malesi, dal canto loro, avevano alzato le carabine salutando il
               rajah.</p>
            <p>Yanez attraversò a passi lenti la sala, accompagnato da due ministri; quando però fu
               presso la porta si volse bruscamente e vide, con non poca sorpresa, una testa
               comparire fra le cortine di seta che pendevano dietro il trono del principe. Quella
               testa era d'un uomo bianco, barbuto, con due occhi di fuoco.</p>
            <p>I loro sguardi s'incontrarono, ma fu un lampo, poiché quell'europeo era subito
               scomparso.</p>
            <p>- Ah! Birbante! - mormorò Yanez. - Eri tu che suggerivi al principe! Deve essere quel
               greco misterioso di cui mi ha parlato quel povero Kaksa Pharaum.</p>
            <p>Quello deve essere più pericoloso di quell'imbecille di Sindhia, però mio caro, hai
               da fare con delle vecchie Tigri di Mompracem e puoi essere certo che ti mangeranno. -
               Salutò i ministri che lo avevano accompagnato e uscì dal palazzo, salutato dalle
               guardie che vegliavano sulle gradinate e dinanzi al portone.</p>
            <p>A breve distanza stava fermo il suo mail-cart, tirato da due cavalli che Bindar, il
               sivano, riusciva a mala pena a tenere fermi.</p>
            <p>- Mio fratellino Sandokan è veramente un grand'uomo, - mormorò Yanez. - Che tigre
               prudente. - Si volse verso i malesi che aspettavano i suoi ordini: - Disperdetevi, -
               disse loro - fate tutto ciò che volete e badate di non farvi seguire da nessuno. Non
               ritornate alla pagoda sotterranea che a notte tarda e fucilate senza misericordia chi
               cercherà di spiarvi.</p>
            <p>Vi sono dei pericoli.</p>
            <p>- Va bene capitano, - risposero i malesi.</p>
            <p>Salì a cassetta, sedendosi a fianco di Bindar e lanciò i cavalli a corsa sfrenata
               onde nessuno potesse seguirlo.</p>
            <p>Solamente quando fu sulle rive del Brahmaputra lontano dagli ultimi sobborghi,
               rallentò il galoppo furioso dei focosi destrieri.</p>
            <p>- Bindar, - disse, - hai udito a parlare tu della tigre nera che ha mangiato i figli
               del rajah?</p>
            <p>- Sì, sahib - rispose l'indiano.</p>
            <p>- Anch'io ho udito vagamente a parlarne due o tre giorni or sono. Che bestia è?</p>
            <p>- Una bâg che si dice sia tutta nera e che commette delle stragi terribili.</p>
            <p>- Quale luogo frequenta?</p>
            <p>- Le jungle di Kamarpur.</p>
            <p>- Sono lontane?</p>
            <p>- Una ventina di miglia, non di più.</p>
            <p>- Al di là del Brahmaputra?</p>
            <p>- Non è necessario attraversare il fiume.</p>
            <p>- È vero che ha mangiati i figli del rajah?</p>
            <p>- Sì, sahib.</p>
            <p>- Quando?</p>
            <p>- L'anno scorso.</p>
            <p>- E come?</p>
            <p>- Il rajah seccato dai continui reclami dei suoi sudditi, s'era finalmente deciso di
               porre fine alle stragi che commetteva quella admikanevalla8 ed aveva incaricato i
               suoi due figli di dirigere la battuta.</p>
            <p>Erano fanciulli, assolutamente incapaci di condurre a termine una così difficile
               impresa. Temendo però la collera del padre si erano ben guardati dal rifiutarsi. Non
               si sa veramente come siano andate le cose; però ti posso dire che due giorni dopo
               furono trovati i loro corpi, semi-divorati, pendenti da un ramo d'un albero.</p>
            <p>- Si erano imboscati lassù?</p>
            <p>- Dove li avevano messi e legati - disse Bindar.</p>
            <p>- Che cosa vuoi dire?</p>
            <p>- Che sotto la pianta furono trovate delle corde strappate, - rispose l'indiano.</p>
            <p>- E vuoi concludere?</p>
            <p>- Che si sussurra qui, che il rajah avesse approfittato di quella tigre per
               sbarazzarsi di quei due fanciulli che forse gli davano noia.</p>
            <p>- Per Giove! - esclamò Yanez inorridito.</p>
            <p>- Eh! Sahib! Sindhia è fratello di Bitor, il rajah che regnava prima e che tutti
               detestavano per le sue infamie.</p>
            <p>- Ah! Ho capito - rispose il portoghese aggrottando la fronte.</p>
            <p>Poi mormorò fra sé: - Il greco, la tigre nera che ha mangiato i figli del rajah,
               l'invito ad andarla ad ammazzare. Che cosa ci sarà sotto tutto ciò? Fortunatamente ho
               la Tigre della Malesia, Tremal-Naik e Kammamuri sotto mano, tre unità formidabili,
               come direbbe un marinaio moderno.</p>
            <p>La bâg cadrà, non ne dubito e allora, mio caro Sindhia, non sarà una semplice
               rappresentazione quella che ne pagherà le spese. Ci vuol ben altro! Una corona per
               Surama e per me. - Lanciò nuovamente i cavalli al galoppo allontanandosi dalla città
               parecchie miglia e volgendosi di quando in quando per vedere se era seguito da
               qualche altro mail-cart.</p>
            <p>Quando il sole tramontò fece ritorno, inoltrandosi nei boschi che sorgevano di fronte
               al tempio sotterraneo.</p>
            <p>- Occupati dei cavalli, - disse all'indiano.</p>
            <p>Sulla soglia della pagoda lo aspettavano, con viva impazienza, Sandokan e
               Tremal-Naik.</p>
            <p>- Dunque? - chiesero ad una voce.</p>
            <p>- Tutto va bene, - rispose Yanez ridendo. - Il rajah è mio amico. - Poi estraendo una
               sigaretta proseguì: - Vi spiacerebbe cacciare domani una tigre pericolosissima?</p>
            <p>- A me lo domandi? - rispose Sandokan.</p>
            <p>- Allora fa' preparare le tue armi. Prima che il sole spunti ci troveremo al palazzo
               del rajah.</p>
            <p>- Che cosa dici, Yanez? - chiese Tremal-Naik.</p>
            <p>- Venite, - rispose Yanez. - Vi racconterò tutto. </p>
         </div>

         <div class="chapter8" id="sec8">
            <h4>Capitolo 8</h4>

            <p>La tigre nera Erano appena suonate le tre del mattino quando Yanez, seguìto da
               Sandokan, da Tremal-Naik e dai sei malesi giungeva dinanzi al palazzo reale, per
               intraprendere la caccia della terribile kala-bâgh ossia la tigre nera.</p>
            <p>Fino dal giorno innanzi avevano noleggiati tre grandi tciopaya, ossia carri indiani
               tirati da una coppia di zebù, non essendo conveniente che un uomo bianco e per di più
               inglese, si recasse ad un appuntamento a piedi e senza una scorta numerosa.</p>
            <p>Il maggiordomo della corte aveva preparato ogni cosa per la grande caccia.</p>
            <p>Tre magnifici elefanti, che reggevano sui poderosi dorsi delle comode casse destinate
               ai cacciatori, prive di cupolette onde non intralciare il fuoco delle carabine e
               montati ognuno da un mahut, stavano fermi in mezzo alla piazza, circondati da una
               dozzina di behras, ossia di valletti che tenevano a guinzaglio una cinquantina di
               bruttissimi cani, di statura bassa, incapaci di tenere testa ad una belva così
               pericolosa, ma necessari per scovarla.</p>
            <p>Dietro agli elefanti stavano due dozzine di scikari, ossia battitori, armati
               solamente di picche e quasi nudi, onde essere più lesti a fuggire dopo aver stanata
               la belva.</p>
            <p>- Siamo pronti, sahib - disse il maggiordomo inchinandosi profondamente dinanzi a
               Yanez.</p>
            <p>- Ed io essere contentissimo, - rispose il portoghese degnando lo appena d'uno
               sguardo.</p>
            <p>- Buoni elefanti?</p>
            <p>- Provati e abituati alle grosse cacce, sahib. Scegli quello che meglio ti
               conviene.</p>
            <p>- Quello, - disse Tremal-Naik, indicando il più piccolo dei tre pachidermi e che
               aveva delle forme massicce, poderose e due denti superbi. - È un merghee di buona
               razza. - I mahuts avevano gettate le scale di corda.</p>
            <p>Yanez, Tremal-Naik e Sandokan presero posto nella cassa del merghee, Kammamuri coi
               malesi in quelle degli altri, insieme col maggiordomo che doveva dirigere la
               battuta.</p>
            <p>- Avanti! - disse Yanez al mahut.</p>
            <p>I tre pachidermi si misero subito in marcia mandando tre formidabili barriti, seguiti
               subito dagli scikari e dai behras che conducevano i cani, i quali latravano a piena
               gola.</p>
            <p>In meno di mezz'ora la truppa fu fuori dalla città, poiché gli elefanti procedevano
               di buon passo obbligando la scorta a correre per non rimanere indietro e si diresse
               attraverso le boscaglie che si estendevano, quasi senza interruzione, fino nei
               dintorni di Kamarpur.</p>
            <p>Yanez, dopo aver accesa la sua eterna sigaretta e d'aver bevuto un lungo sorso
               d'arak, si era seduto dinanzi a Tremal-Naik dicendogli: - Ora tu, che sei indiano e
               che hai passati tanti anni nelle Sunderbunds, ci spiegherai che cos'è questa tigre
               nera.</p>
            <p>Noi conosciamo quelle bornesi e là di nere non ne abbiamo mai vedute, è vero
               Sandokan? - Il pirata che fumava placidamente il suo cibuc, gettando in aria, con
               lentezza misurata, delle nuvole di fumo, fece col capo un cenno affermativo.</p>
            <p>- Quella che noi indiani chiamiamo kala-bâgh non è veramente nera, - rispose
               Tremal-Naik. - Ha il mantello simile a quello delle altre: siccome però sono le più
               feroci, i nostri contadini credono che incarni una delle sette anime della dea Kalì
               che come sai si chiama anche la Nera.</p>
            <p>- Non si tratterebbe quindi che di uno di quei terribili solitari che gli inglesi
               chiamano man's eater ossia mangiatori d'uomini.</p>
            <p>- E che noi chiamiamo admikanevalla o admiwala kanâh.</p>
            <p>- Una bestia sempre pericolosa.</p>
            <p>- Terribile, Yanez - disse Tremal-Naik, - perché quelle tigri sono ordinariamente
               vecchie, per ciò rotte a tutte le astuzie e d'una voracità spaventosa.</p>
            <p>Non potendo, in causa dell'età che le priva dello slancio giovanile, cacciare le
               antilopi od i buoi selvaggi, s'imboscano nei dintorni dei villaggi o si nascondono in
               prossimità delle fontane in attesa che le donne vadano a prendere acqua.</p>
            <p>Sono d'una prudenza straordinaria, conoscono luoghi e persone, attaccando di
               preferenza gli esseri deboli e sfuggendo quelli che potrebbero tenere a loro
               testa.</p>
            <p>- Vivono sole? - chiese Sandokan.</p>
            <p>- Sempre sole, - rispose il bengalese.</p>
            <p>- Sono allora difficili a catturarsi.</p>
            <p>- Certo, perché sono prudentissime e cercano di evitare sempre i cacciatori.</p>
            <p>- Siccome però quella tigre mi è necessaria, noi la prenderemo, - disse Yanez.</p>
            <p>- Tu diventi incontentabile, amico - disse Sandokan, ridendo. - Prima era la pietra
               di Salagraman che ti era necessaria, oggi è una tigre e domani cosa vorrai?</p>
            <p>- La testa del rajah, - rispose Yanez celiando.</p>
            <p>- Oh per quella, ci penso io. Un buon colpo di scimitarra e te la porto ancora quasi
               viva.</p>
            <p>- E i seikki che vegliano sul principe, non li conti tu.</p>
            <p>- Ah sì! Mi hai parlato di quei guerrieri. Che gente sono, amico Tremal-Naik? Tu devi
               conoscerli un po'.</p>
            <p>- Guerrieri valorosi.</p>
            <p>- Incorruttibili?</p>
            <p>- Eh! Secondo, - rispose il bengalese. - Non devi dimenticare, innanzi tutto che sono
               mercenari.</p>
            <p>- Ah! - fece Sandokan.</p>
            <p>- Ehi fratellino! - esclamò Yanez. - Che cosa t'interessano quei seikki?</p>
            <p>- Tu hai le tue idee, io ho le mie, - rispose la Tigre della Malesia, continuando a
               fumare. - Sono anche quelli adoratori di Visnù e delle pietre di Salagraman, amico
               Tremal-Naik?</p>
            <p>- Non adorano né Siva, né Brahma, né Visnù, né Budda, - rispose il bengalese. - Essi
               non credono che in Nanek, un religioso che sul principio del secolo decimosesto si
               fece un gran nome e che fondò una nuova religione.</p>
            <p>- Vorresti diventare anche tu un seikko.</p>
            <p>- Non glielo consiglierei, - disse Tremal-Naik, scherzando - perché sarebbe
               costretto, per essere ammesso a quella setta religiosa, a bere dell'acqua che ha
               servito a lavare i piedi e le unghie al sacerdote.</p>
            <p>- Ah! Porci! - esclamò Yanez.</p>
            <p>- Ed a mangiare servendosi di un dente di cinghiale, almeno per le prime volte.</p>
            <p>- Perché? - chiese Sandokan.</p>
            <p>- Per abituarsi a superare la ripugnanza che tutti i mussulmani hanno pei maiali, -
               rispose Tremal-Naik.</p>
            <p>- Se lo terranno per loro il dente perché io non ho alcun desiderio di diventare un
               seikko, - disse la Tigre della Malesia. - Ho semplicemente un'idea verso quelle
               guardie. Bah! Ci penseremo su.</p>
            <p>Siamo nei boschi bassi. Apriamo gli occhi. È in questi, è vero Tremal-Naik, che
               preferiscono abitare quei terribili solitari?</p>
            <p>- Sì, le macchie dei banani e le terre umide delle grandi erbe, - rispose il
               bengalese.</p>
            <p>- Teniamoci in guardia dunque. - I tre elefanti, che procedevano sempre di buon
               passo, erano giunti in una immensa pianura che era interrotta qua e là da gruppi di
               mindi, arbusti non più alti di due o tre metri, dalla corteccia bianchissima e
               lucente ed i rami sottilissimi; da piccoli banani e da piccole macchie di butee
               frondose, dal tronco nodoso e robusto, coronato da un folto padiglione di foglie
               vellutate d'un verde azzurrognolo e sotto le quali pendevano degli enormi grappoli
               d'una splendida tinta cremisina.</p>
            <p>A grandi distanze, e per lo più in mezzo a piccole piantagioni d'indaco e ombreggiate
               da cespugli di mangifere, si scorgeva qualche capanna. Animali invece non se ne
               vedevano: solamente degli stormi di bulbul, quei piccoli, leggiadri e battaglieri
               rosignuoli indiani, volavano via all'avvicinarsi degli elefanti e dei cani, mostrando
               le loro penne picchiettate e la loro coda rossa.</p>
            <p>- Che sia questo il regno della tigre nera? - chiese Yanez.</p>
            <p>- Lo sospetto, - rispose Tremal-Naik. - Vedo laggiù degli stagni e quelle brutte
               bestie amano l'acqua perché sanno che le antilopi vanno a dissetarsi dopo il
               tramonto.</p>
            <p>- Che riusciamo a scoprirla prima che la notte scenda?</p>
            <p>- Uhm! Lo dubito.</p>
            <p>- Le prepareremo un agguato.</p>
            <p>- Perderesti inutilmente il tuo tempo. Le kala-bâgh non si lasciano sorprendere e
               potrai mettere capretti finché vorrai e anche dei maiali, senza deciderle ad
               avvicinarsi.</p>
            <p>- Aspettiamo - concluse Yanez. - Noi non abbiamo fretta. - Fino al mezzodì gli
               elefanti continuarono ad avanzare attraverso a quella pianura che pareva che non
               dovesse finire mai, passando fra i gruppi di banani, di mindi e di mangifere, senza
               aver mai dato alcun segno di inquietudine; poi il maggiordomo che montava un
               magnifico makna, ossia un elefante maschio senza zanne, diede il segnale della
               fermata per servire la colazione agli ospiti del suo signore.</p>
            <p>Gli scikari rizzarono in pochi minuti un'ampia e bellissima tenda di seta rossa in
               forma di padiglione e copersero il suolo con dei soffici tappeti di Persia, mentre il
               babourchi, ossia il cuoco della spedizione, aiutato da alcuni sais, cioè
               palafrenieri, faceva scaricare dal makna del maggiordomo le sue provviste onde
               servire una colazione fredda.</p>
            <p>Yanez, Sandokan e Tremal-Naik si erano affrettati a prendere possesso della tenda,
               essendo il caldo intensissimo. Kammamuri ed i sei malesi della scorta, si erano
               invece rifugiati sotto un immenso tamarindo che spandeva, sotto i suoi lunghissimi e
               flessibili rami un'ombra benefica.</p>
            <p>L'aria del mattino aveva aguzzato straordinariamente l'appetito dei cacciatori,
               sicché gli ospiti del rajah fecero molto onore alla curree bât che inaffiarono
               abbondantemente con birra e toddy, la dolce e piccante bevanda indiana che è
               gradevolissima anche ai palati europei.</p>
            <p>Il maggiordomo, dopo d'aver sorvegliato la distribuzione dei viveri, li aveva
               raggiunti, sedendosi però ad una certa distanza dal mylord inglese.</p>
            <p>- Ti aspettavamo, - disse Yanez, che si era coricato su un ampio cuscino di seta
               rossa per fumare con maggior comodità. - E questa tigre dove la scoveremo?</p>
            <p>- Il jungaul barsath (re della jungla) a quest'ora si riposerà nella sua tana, -
               rispose il maggiordomo. - Non sarà che verso sera o di buon mattino che noi la
               incontreremo.</p>
            <p>Non ama il sole, mylord.</p>
            <p>- Sai approssimativamente dove noi la incontreremo?</p>
            <p>- Quattro giorni or sono, fu vista nei dintorni dello stagno di Janti; anzi là divorò
               una donna che conduceva una mucca onde si abbeverasse.</p>
            <p>- La mucca scappò in tempo?</p>
            <p>- La bâgh non si è occupata dell'animale. Ora che si è abituata alla carne umana non
               desidera che quella.</p>
            <p>- Che abbia il suo covo in quei dintorni? - chiese Sandokan.</p>
            <p>- Sì, deve trovarsi fra i bambù della vicina jungla, perché anche alcune settimane or
               sono, è stata incontrata due volte da uno scikaro.</p>
            <p>- Questa sera potremo trovarci a quello stagno?</p>
            <p>- Prima del tramonto vi giungeremo, - rispose il maggiordomo.</p>
            <p>- Volete che tendiamo una imboscata colà? - chiese Sandokan volgendosi verso Yanez e
               Tremal-Naik. - Se quella bestia è così astuta e diffidente, non si lascerà accostare
               dagli elefanti.</p>
            <p>- Era quello che pensavo anch'io, - disse il portoghese.</p>
            <p>- A che ora riprenderemo le mosse? - chiese Tremal-Naik al maggiordomo.</p>
            <p>- Alle quattro, sahib.</p>
            <p>- Possiamo approfittare per schiacciare un sonnellino allora. Non siamo sicuri di
               riposarci questa sera. - Il maggiordomo fece portare altri cuscini, poi abbassare sul
               dinanzi della tenda un gran drappo pure di seta, onde potessero riposare più
               tranquilli.</p>
            <p>Anche gli scikari ed i conduttori dei cani, approfittando della grande calma che
               regnava sotto le piante, e del nessun pericolo che li minacciava, si erano
               addormentati. Vegliavano invece gli elefanti, occupati a dar fondo ad un ammasso di
               foglie e di rami di pipal, di cui sono ghiottissimi, non avendo forse trovata
               sufficiente la razione fornita loro dai mahuts, quantunque composta di venticinque
               libbre di farina impastata con acqua, di una libbra di burro chiarificato e di mezza
               libbra di sale per ciascuno.</p>
            <p>Alle quattro, con una precisione cronometrica, tutta la carovana era pronta a
               riprendere le mosse.</p>
            <p>La tenda in un baleno era stata levata e gli elefanti, che erano appena allora stati
               spalmati di grasso alla testa, agli orecchi ed ai piedi, si mostravano di buon umore,
               scherzando coi loro mahuts.</p>
            <p>- Avanti! - aveva gridato Yanez che aveva ripreso il suo posto con Sandokan ed il
               bengalese.</p>
            <p>La carovana si mosse di buon passo, sempre coll'ordine primiero. Gli scikari, non
               essendo ancora giunti sul luogo della caccia, si tenevano ultimi insieme ai
               conduttori dei cani ed ai servi.</p>
            <p>Il paese accennava a cambiare. I grandi alberi scomparivano per dar luogo a immense
               distese di erbe palustri, grosse e diritte come lame di sciabola che i botanici
               chiamano thypha elephantina, perché assai amate dagli elefanti che ne fanno delle
               scorpacciate, ed a gruppi di bambù spinosi, alti solo pochi metri, ma invece molto
               grossi.</p>
            <p>Era il principio della jungla umida, il regno dell'acto bâgh beursah (la tigre
               signora) come l'hanno chiamata i poeti indiani.</p>
            <p>Della selvaggina piccola e grossa, spaventata dall'avvicinarsi di quei tre colossi
               accompagnati da tanta gente armata, balzava di quando in quando fuori da quei bambù,
               allontanandosi a corsa precipitosa.</p>
            <p>Ora erano dei samber, specie di cervi, più grossi di quelli europei, dal pelame bruno
               violetto sul dorso e bianco argenteo sotto il ventre e la testa armata di corna
               robuste, che spiccavano dei salti meravigliosi, scomparendo in pochi istanti agli
               occhi dei cacciatori; ora invece erano dei nilgò, le antilopi indiane, grosse quasi
               quanto un bue di media statura, di forme però eleganti e fini ed il pelame
               grigiastro; ora delle bande di cani selvaggi, grossi quanto gli sciacalli ai quali
               rassomigliano molto nella forma della testa e che sono famosi cacciatori di daini,
               dei quali ne distruggono un gran numero.</p>
            <p>Anche qualche bufalo delle jungle, strappato al suo riposo dal barrire degli
               elefanti, si scagliava, con impeto furibondo, fuori dalle macchie di bambù, mostrando
               la sua testaccia corta e quadra, armata di corna ovali e fortemente appiattite,
               curvantisi all'indietro. Si arrestava qualche momento, ben piantato sulle poderose
               zampe, guatando cogli occhi iniettati di sangue la carovana, smanioso forse di
               lanciarsi ad una carica disperata e di far strage di scikari e di valletti, poi
               s'allontanava a piccolo galoppo, volgendosi di quando in quando indietro e anche
               soffermandosi come per dire: un bhainsa della jungla non ha paura.</p>
            <p>Il sole era prossimo al tramonto e gli elefanti cominciavano a dar segno di
               stanchezza in causa della pessima natura del suolo che cedeva facilmente sotto i loro
               larghi piedi, quando Yanez, dall'alto della cassa, al di là d'una piccola jungla
               formata esclusivamente di piante spinose, vide scintillare una distesa d'acqua.</p>
            <p>- Ecco lo stagno della tigre nera, - disse.</p>
            <p>Quasi nell'istesso momento una viva agitazione si manifestò fra i cani. Tiravano i
               guinzagli e latravano furiosamente formando un baccano assordante.</p>
            <p>- Che cosa c'è dunque? - chiese il portoghese al mahut.</p>
            <p>- I cani hanno fiutata la pista della kala-bâgh, - rispose l'indiano.</p>
            <p>- Che sia passata per di qua?</p>
            <p>- Certo, sahib. I cani non latrerebbero così.</p>
            <p>- E quando passata? Di recente?</p>
            <p>- Solo i cani potrebbero saperlo.</p>
            <p>- Il tuo elefante non dà alcun segno d'agitazione?</p>
            <p>- Nessuno finora.</p>
            <p>- Avanzati verso lo stagno. Ne faremo il giro per vedere quale contegno terranno i
               cani.</p>
            <p>- Sì, sahib, - rispose il mahut alzando la sua corta picca armata lateralmente d'un
               uncino molto acuto.</p>
            <p>L'elefante che si era arrestato un momento, riprese il cammino scostando colla sua
               formidabile tromba i bambù. Era ancora tranquillo, tuttavia doveva essersi accorto
               anche lui che s'avanzava nel dominio della tigre perché non aveva più il passo lesto
               come prima.</p>
            <p>I cani, sotto una tempesta di frustate, non urlavano più, però di quando in quando
               tentavano di rompere le funicelle per slanciarsi attraverso le typha.</p>
            <p>- Che l'abbiano proprio fiutata la belva? - chiese Yanez, che sembrava inquieto,
               rivolgendosi verso Tremal-Naik.</p>
            <p>- Credo che il mahut non si sia ingannato, - rispose il bengalese. - Per precauzione
               faremo bene a preparare le carabine.</p>
            <p>Si è dato qualche volta che le tigri solitarie invece di fuggire si siano gettate
               improvvisamente addosso ai cacciatori.</p>
            <p>- Approntiamoci, Sandokan. - La Tigre della Malesia vuotò il suo cibuc e presa la sua
               carabina a due colpi, montò i grilletti mettendosela poi fra le ginocchia. Yanez e
               Tremal-Naik lo avevano imitato, poi avevano appoggiato contro l'orlo della cassa tre
               picche di corta misura che avevano però delle lame piuttosto larghe e coi margini
               affilatissimi.</p>
            <p>- Tu Sandokan, veglia sul mahut, io guardo a destra e tu Tremal-Naik a sinistra, -
               disse Yanez quando quei preparativi furono terminati. - Conto più su di noi tre che
               su tutta questa gente.</p>
            <p>- E su Kammamuri e sui nostri malesi, - aggiunse la Tigre della Malesia. - Non sono
               uomini da volgere le spalle nel momento del pericolo. - Quantunque tutto indicasse
               che quelle jungle fossero state percorse dalla terribile belva, gli elefanti giunsero
               senza cattivi incontri sulle rive dello stagno e ne fecero il giro levando solamente
               alcune coppie di pavoni ed una mezza dozzina di oche selvatiche, grosse quanto quelle
               europee, col collo invece più lungo, le ali orlate di nero, la testa adorna d'un
               ciuffo.</p>
            <p>Quello stagno non aveva che una circonferenza di cinque o seicento metri e serviva da
               serbatoio ad alcuni minuscoli torrenti che si perdevano nelle vicine jungle.</p>
            <p>Le piante acquatiche, le jhil, che somigliano al loto comune e che producono un
               grosso tubero assai apprezzato dagli indiani, lo avevano invaso per buona parte.</p>
            <p>- Accampiamoci qui, - disse Yanez al mahut.</p>
            <p>Gettò la scala e scese coi suoi compagni. Il maggiordomo lo aveva subito raggiunto
               per attendere i suoi ordini.</p>
            <p>- Fa' alzare la tenda e preparare l'accampamento.</p>
            <p>- Sì, mylord.</p>
            <p>- Una domanda prima.</p>
            <p>- Parla.</p>
            <p>- Vi sono altri stagni nei dintorni?</p>
            <p>- Nessuno. Non vi è che il fiume, ma è molto lontano ancora.</p>
            <p>- Sicché i nilgò ed i bufali sono costretti a venire qui a dissetarsi.</p>
            <p>- Ai villaggi non s'avvicinano mai e poi quelle fontane sono troppo frequentate dagli
               uomini e dalle donne.</p>
            <p>- Non mi occorre ora che una buona cena. - Gli scikari, i valletti ed i servi,
               aiutati anche dal malesi che erano sotto la direzione di Kammamuri, in meno d'un
               quarto d'ora prepararono l'accampamento intorno ad un magnifico pipal nim, dal tronco
               enorme e dal fogliame cupo e fitto, che coi suoi immensi rami lo copriva quasi
               tutto.</p>
            <p>Trattandosi di fermarsi in quel luogo forse parecchi giorni, gli scikari per
               premunirsi dalle sorprese della terribile kala-bâgh, con dei bambù incrociati avevano
               formata come una barriera tutta all'intorno, legandoli strettamente.</p>
            <p>La tenda, quantunque non fosse proprio necessaria, era stata rizzata contro un
               albero, ossia quasi nel centro del campo.</p>
            <p>Il pranzo, molto abbondante, poiché il babourchi aveva caricato alla lettera di
               provviste il terzo elefante destinato più al servigi della carovana che ad affrontare
               la pericolosa bestia, fu subito preparato e anche lestamente divorato dai
               cacciatori.</p>
            <p>- Mylord, - disse il maggiordomo entrando sotto la tenda, dopo che Yanez ed i suoi
               compagni ebbero finito di mangiare. - Devo far accendere dei fuochi intorno
               all'accampamento?</p>
            <p>- Guardati bene dal farlo, - rispose il portoghese. - Spaventeresti la tigre e allora
               dove andremo a cercarla? Noi siamo venuti qui per cacciarla e non già per tenerla
               lontana.</p>
            <p>- Può piombare sul campo, mylord.</p>
            <p>- E noi saremo pronti a riceverla. Fa' collocare delle sentinelle dietro la cinta e
               non preoccuparti d'altro. Hai del grasso tu?</p>
            <p>- Del ghi(burro chiarificato) che potrà servire ugualmente.</p>
            <p>- E delle scatole di latta?</p>
            <p>- Sì, quelle della carne conservata per te e pei tuoi compagni.</p>
            <p>- Riempiene tre o quattro di burro, mettici dentro un pezzo di tela od una funicella,
               falle accendere e collocale intorno all'accampamento, alla distanza di tre o
               quattrocento passi.</p>
            <p>- Io farò quello che vorrai.</p>
            <p>- Che cosa vuoi fare con quelle scatole Yanez? - chiese la Tigre della Malesia quando
               il maggiordomo si fu allontanato.</p>
            <p>- Attiriamo la bâgh, - dissero Tremal-Naik ed il portoghese.</p>
            <p>- Ah i furbi!</p>
            <p>- L'odore del grasso o del burro si espande a grandi distanze e giungerà alle nari
               della tigre, - continuò Tremal-Naik. - Facevo così quand'ero il cacciatore della
               jungla nera e le belve giungevano sempre ed anche in buon numero.</p>
            <p>- Amici, prendiamo le nostre armi ed andiamo a imboscarci fuori del campo, - disse
               Yanez. - Io sono certo che quella bestiaccia cadrà questa notte sotto i nostri
               colpi.</p>
            <p>- Sono pronto, - disse la Tigre della Malesia.</p>
            <p>Presero le loro carabine e le munizioni, si passarono nella cintura i kriss che
               sapevano, i due pirati specialmente, maneggiare meglio di qualunque altro e
               lasciarono la tenda.</p>
            <p>- Tu occupati dell'accampamento e fidati più dei miei uomini che dei tuoi scikari, -
               disse Yanez al maggiordomo che era ritornato.</p>
            <p>- E tu, mylord, dove vai? - chiese l'indiano con stupore.</p>
            <p>- Noi andiamo a scovare la kala-bâgh.</p>
            <p>- Di notte!</p>
            <p>- Non abbiamo paura, noi. Addio: presto udrai le nostre carabine. - Avvertirono anche
               Kammamuri di vegliare attentamente, poi i tre valorosi uscirono dal campo, tranquilli
               come se andassero a cacciare dei beccaccini.</p>
            <p>Era una di quelle splendide notti delle quali se ne vedono solamente nell'India.</p>
            <p>Le stelle fiorivano nel cielo purissimo, sgombro di qualsiasi nube e la luna s'alzava
               al di sopra delle cupe foreste che s'estendevano al di là del Brahmaputra,
               proiettando i suoi raggi azzurrini sulla jungla che circondava lo stagno.</p>
            <p>Yanez ed i suoi due compagni, oltrepassate le scatole piene di burro chiarificato che
               bruciavano crepitando e lanciando di quando in quando sprazzi di luce vivissima,
               s'addentrarono fra i canneti ed i cespugli della jungla finché ebbero trovato un
               piccolo spazio scoperto, una minuscola radura dove non crescevano che pochi
               mindi.</p>
            <p>- Ecco un magnifico posto, - disse il portoghese, deponendo la carabina. - Di qui
               possiamo sorvegliare l'accampamento e anche la jungla. Si direbbe che le piante non
               lo hanno invaso per far piacere a noi.</p>
            <p>- È vero, - rispose Sandokan.</p>
            <p>- Taci! - disse in quell'istante Tremal-Naik.</p>
            <p>- Che cosa hai udito? - La risposta non la diede il bengalese. Fu un hu-ab terribile,
               formidabile, che rintronò nella notte tranquilla come un colpo di tuono e che scosse
               perfino le salde fibre della Tigre della Malesia.</p>
            <p>La risposta l'aveva data la kala-bâgh!</p>
         </div>
         <div class="chapter9" id="sec9">
            <h4>Capitolo 9</h4>
            <p> Il colpo di grazia di Yanez Le tre più formidabili potenze carnivore, si sono divise
               il mondo in modo da non incontrarsi quasi mai sui loro passi: il leone si è riservata
               l'Africa; l'orso, che diventa molto sovente un carnivoro terribile, l'Europa e
               l'America settentrionale dove impera fra le alte montagne rocciose sotto il nome di
               grizly; la tigre l'Asia e anche buona parte delle grandi isole che appartengono
               all'Oceania.</p>
            <p>Sono circa seicento milioni di abitanti che si è riservata la acto bâgh-beursah,
               ossia la tigre signora, come la chiamano i poeti indiani; e quali tributi preleva
               ogni anno su quei disgraziati! Nella sola India non meno di diecimila persone trovano
               la loro tomba negli intestini del feroce carnivoro.</p>
            <p>I rettili, che sono molto più numerosi in quella vasta penisola, non ne prelevano che
               la metà.</p>
            <p>Vi sono tigri in Persia, nell'Indo-Cina, a Sumatra, a Giava, a Borneo, nella penisola
               Malese, anche nella Nuova Guinea, persino nella Mongolia e nella Manciuria; ma
               nessuna eguaglia per bellezza, per astuzia, per ferocia, le tigri dell'India, e
               perciò forse sono state chiamate tigri reali.</p>
            <p>Tutte le altre tigri sono infatti inferiori a quelle che abitano le jungle indostane.
               Quelle delle isole malesi sono meno belle, più basse di zampe, più tozze e quindi
               molto meno eleganti. Anche il loro pelame, quantunque più spesso e più lungo ed
               egualmente rigato, non soddisfa.</p>
            <p>Hanno delle basette meno sviluppate, i ciuffi del pelo del ventre e delle cosce meno
               abbondanti, gli occhi più falsi, più maligni, la lingua sempre pendente come fosse
               perennemente assetata di sangue, la coda bassa, l'incedere ruvido. Sono i contadini
               della foresta.</p>
            <p>La tigre indiana invece ha uno sviluppo maggiore, più grazia, più eleganza pur
               essendo egualmente feroce, anzi forse più carnivora delle altre.</p>
            <p>Come statura supera tutte le altre, anche quelle della Cina che assaltano, con
               coraggio straordinario, i campagnuoli delle immense pianure della Manciuria.</p>
            <p>Una bella tigre indiana non misura mai, dalla punta del naso alla estremità della
               coda, meno di due metri e cinquanta centimetri, però ve ne sono di quelle che
               raggiungono perfino i tre metri.</p>
            <p>Dalla base delle loro zampe anteriori, posate a piatto, fino all'orecchio, corre un
               metro, e colla loro impronta sul suolo coprono un circolo di venti centimetri di
               diametro.</p>
            <p>La loro testa non è molto sviluppata in confronto a quella del leone e delle pantere,
               nondimeno le loro mascelle sono più larghe, i denti più lunghi e più formidabili, gli
               artigli più duri e più tremendi. Il petto invece è più ristretto, e come incollatura
               lo ha maggiore il giaguaro americano, ciò che gli permette di trascinare, senza
               soverchia fatica, perfino una mucca.</p>
            <p>Una tigre però, nel suo pieno sviluppo, può saltare una cinta di tre e anche di
               quattro metri, portandosi in bocca un vitello ben grosso.</p>
            <p>La sua astuzia è estrema. Il leone, conscio delle proprie forze, quando caccia o si
               prepara ad assalire, annuncia la sua presenza con un ruggito formidabile, che
               assomiglia ad un colpo di tuono. La tigre invece di rado fa udire la sua voce prima
               dell'assalto.</p>
            <p>Al pari della pantera si tiene imboscata, per ore ed ore, aspettando pazientemente la
               preda e non lancia il suo urrah, se non quando tuffa il suo muso fra gl'intestini
               della sua vittima, e anche non sempre.</p>
            <p>L'urlo rauco udito da Yanez e dai suoi compagni annunciava che la kala-bâgh si era
               già guadagnata la cena o che aveva fiutati i cacciatori?</p>
            <p>- Che cosa ne dici tu, Tremal-Naik? - aveva chiesto il portoghese al suo amico
               indiano, che stava ascoltando. - Tu le conosci meglio di noi queste bestie
               pericolose.</p>
            <p>- Potrò ingannarmi - aveva risposto il bengalese - ma questo deve essere un urlo di
               delusione. Quando una tigre atterra la preda, lancia un formidabile a-o-ung e non già
               un hu-ab.</p>
            <p>Le è andato male il colpo su qualche nilgò o su qualche bufalo, ne sono sicuro.</p>
            <p>- Allora verrà a cercarci, - disse Sandokan.</p>
            <p>- Sì, se vorrà guadagnarsi la cena, - rispose Tremal-Naik.</p>
            <p>- Con un piatto forte a base di piombo, - disse Yanez.</p>
            <p>- Se saremo capaci di offrirglielo.</p>
            <p>- Lo dubiti, tu?</p>
            <p>- Oh no!</p>
            <p>- I miei nervi sono tranquillissimi.</p>
            <p>- Ed anche i miei - aggiunse la Tigre della Malesia.</p>
            <p>- State zitti.</p>
            <p>- S'avvicina? - chiesero ad una voce Sandokan e Yanez prendendo le carabine e
               sdraiandosi al suolo.</p>
            <p>- Non so, ho udito tuttavia un lieve rumore fra quella macchia di bambù che si alza
               dinanzi a noi.</p>
            <p>- Che cerchi sorprenderci? - chiese Sandokan.</p>
            <p>- È probabile, - rispose Tremal-Naik.</p>
            <p>- La faccenda diventa seria. Prepariamoci a ricevere degnamente la signora tigre, -
               disse Sandokan.</p>
            <p>Un altro hu-ab rintronò in quel momento e molto più sonoro e più vicino del primo,
               seguìto subito da un cupo a-o-ung prolungato, d'un effetto sinistro.</p>
            <p>- Quella tigre deve avere veramente nel suo corpo una delle sette anime di Kalì -
               disse Yanez sforzandosi di sorridere. - Non ho mai veduto una tigre così audace da
               lanciare, in piena notte, quasi sul viso dei cacciatori, il suo grido di guerra.</p>
            <p>- È una solitaria - rispose Tremal-Naik - ed ha ormai fiutato l'odore della carne
               fresca e soprattutto umana.</p>
            <p>- Per Giove! Non saranno i miei polpacci che mangerà questa sera.</p>
            <p>- Prendiamo posizione, - disse Sandokan. - Tu Yanez collocati alla mia destra a
               quindici o venti passi di distanza e tu Tremal-Naik alla mia sinistra, un po' più
               innanzi. Cerchiamo di attirarla e di avvolgerla.</p>
            <p>Attenti a non farvi sorprendere.</p>
            <p>- Non temere Sandokan, - disse il bengalese. - Io sono perfettamente tranquillo.</p>
            <p>- Ed io sono dispiacentissimo di non poter finire la mia sigaretta, - rispose Yanez.
               - Mi rifarò più tardi. - Mentre Sandokan indietreggiava di alcuni passi, il
               portoghese e Tremal-Naik si scostarono, uno a destra e l'altro a sinistra,
               raggiungendo i margini della piccola radura e coricandosi dietro i bambù spinosi.</p>
            <p>Dopo il secondo urlo, la tigre non si era fatta più udire, però i tre cacciatori
               erano più che certi che si avanzava silenziosamente attraverso alla jungla, sperando
               di sorprenderli.</p>
            <p>Mentre Yanez e Tremal-Naik stavano stesi bocconi, Sandokan si era messo in ginocchio,
               tenendo la carabina bassa onde la belva non potesse subito scorgerla. Gli occhi del
               terribile uomo scrutavano minuziosamente le alte canne della jungla per cercar di
               scoprire da quale parte poteva mostrarsi la ferocissima belva.</p>
            <p>Un gran silenzio regnava. Non si udivano né urla di sciacalli, né ululati di cani
               selvaggi. Il grido di guerra della kala-bâgh doveva aver fatto fuggire tutti gli
               animali notturni.</p>
            <p>Solo di quando in quando passava sulla jungla come un fremito leggero, dovuto a
               qualche soffio d'aria, poi la calma ritornava.</p>
            <p>Passarono alcuni minuti d'angosciosa aspettativa pei tre cacciatori. Quantunque
               fossero coraggiosi fino alla temerità e già abituati a misurarsi con quei formidabili
               predatori, non potevano sottrarsi completamente ad un certo senso
               d'irrequietezza.</p>
            <p>Yanez masticava nervosamente la sua sigaretta che aveva lasciata spegnere, Sandokan
               tormentava i grilletti della carabina e Tremal-Naik non riusciva a rimanere
               immobile.</p>
            <p>Ad un tratto gli orecchi acutissimi della Tigre della Malesia percepirono un
               leggerissimo rumore, come un fruscio. Pareva che qualche animale scivolasse
               cautamente fra i bambù.</p>
            <p>- L'ho dinanzi, - mormorò Sandokan.</p>
            <p>In quell'istante un soffio d'aria passò sulla jungla e gli portò al naso quell'odore
               particolare e sgradevole che emanano tutte le belve feroci.</p>
            <p>- Mi spia, - sussurrò il pirata. - Purché non piombi invece su Yanez e su
               Tremal-Naik, che mi pare non si siano ancora accorti della sua presenza. - Gettò sui
               due compagni un rapido sguardo e li vide immobili sempre coricati.</p>
            <p>D'improvviso i bambù che gli stavano dinanzi s'aprirono bruscamente ed egli scorse la
               tigre ritta sulle zampe posteriori, che lo saettava coi suoi occhi fosforescenti.</p>
            <p>Sandokan alzò rapidamente la carabina, mirò un istante e lasciò partire, uno dietro
               l'altro, i due colpi che rintronarono formidabilmente nel silenzio della notte.</p>
            <p>La kala-bâgh mandò un ululato spaventevole, che fu seguito da altri quattro spari,
               fece due salti in aria, poi scomparve in mezzo alla jungla con un terzo salto.</p>
            <p>- Colpita! - aveva gridato Yanez, correndo verso Sandokan, che ricaricava
               precipitosamente la carabina.</p>
            <p>- Sì! Sì, toccata! - aveva risposto Tremal-Naik, balzando in piedi.</p>
            <p>- Vorrei però averla veduta a cadere e non rialzarsi più, - disse Sandokan. - Che
               abbia delle palle in corpo ne sono certo, tuttavia non possiamo dire di avere la sua
               pelle.</p>
            <p>- La troveremo morta nel suo covo, - disse Tremal-Naik. - Se le ferite non fossero
               gravissime si sarebbe gettata contro di noi. Se è fuggita è segno che non si sentiva
               più in grado di affrontarci.</p>
            <p>- Che le abbiamo fracassate le zampe anteriori? - chiese Yanez. - Io ho mirato
               all'altezza del collo.</p>
            <p>- È probabile, - rispose Tremal-Naik.</p>
            <p>- Non credi che ritorni?</p>
            <p>- L'aspetteresti inutilmente.</p>
            <p>- Andremo a cercarla domani.</p>
            <p>- E le daremo il colpo di grazia, se sarà ancora viva, - aggiunse Sandokan. - Orsù
               torniamo al campo. Alcune ore di sonno non guasteranno. - Stettero qualche minuto in
               ascolto, poi non udendo alcun rumore lasciarono la radura riattraversando l'ultimo
               tratto di jungla che li separava dall'accampamento.</p>
            <p>Fuori della cinta incontrarono Kammamuri coi sei malesi.</p>
            <p>- Andate a dormire, - disse loro Sandokan. - L'abbiamo ferita e all'alba andremo a
               scovarla.</p>
            <p>Avvertite il chitmudgar (maggiordomo) che faccia preparare per tempo gli elefanti. -
               Tutti gli indiani erano in piedi, colle armi in mano, temendo che i cacciatori
               avessero mancata la tigre e che questa assalisse l'accampamento.</p>
            <p>Quando però udirono che era stata gravemente ferita, tornarono a coricarsi.</p>
            <p>I tre amici si cacciarono sotto la tenda, accettarono un bicchiere di birra, che il
               maggiordomo aveva premurosamente offerto e si gettarono senza spogliarsi sui
               materassini, mettendosi a fianco le carabine.</p>
            <p>Il loro sonno non durò che poche ore. I barriti degli elefanti e le urla dei cani li
               avvertirono che tutto era pronto per cominciare la battuta.</p>
            <p>- Eccoli ridiventati coraggiosi, - disse Yanez, vedendo gli scikari schierati dinanzi
               ai colossali animali e pieni di ardore.</p>
            <p>Vuotarono una tazza di tè caldissimo e presero posto sui loro elefanti.</p>
            <p>- All right! - comandò Yanez quando vide che tutti erano pronti.</p>
            <p>I tre pachidermi si misero subito in movimento, preceduti dagli scikari e
               fiancheggiati dai behras.</p>
            <p>Appena fuori dalla cinta i cani furono liberati e si slanciarono in tutte le
               direzioni abbaiando con furore.</p>
            <p>Cominciava appena allora a rischiararsi il cielo. Gli astri si smorzavano a poco a
               poco ed una luce rossastra, che diventava rapidamente più intensa, saliva dalla parte
               d'oriente.</p>
            <p>Una fresca brezza spirava dal non lontano Brahmaputra, piegando ad intervalli i
               bambù, che formavano la jungla.</p>
            <p>Dinanzi ai cani che si gettavano furiosamente attraverso le piante con grande
               coraggio, animali e volatili fuggivano precipitosamente, indizio sicuro che la
               terribile kala-bâgh non imperava più su quei dintorni.</p>
            <p>Degli axis, che durante la notte si erano forse abbeverati allo stagno, scappavano a
               tutte gambe. Erano gli eleganti cervi indiani, somiglianti ai daini, dal pelame
               fulvo, macchiato di bianco con una certa regolarità.</p>
            <p>Talvolta invece erano stormi di kirrik, bellissimi uccelli dalle penne nere e
               lucentissime, bianche solamente sul collo e sul petto, con un piccolo ciuffo di penne
               sulla testa e la coda molto folta ed allungata.</p>
            <p>- O la tigre è morta o sta agonizzando nella sua tana, - disse Tremal-Naik, a cui
               nulla sfuggiva. - Quegli axis e questi uccelli non si troverebbero qui, se quella
               brutta bestia battesse ancora la jungla.</p>
            <p>Questo è un buon segno.</p>
            <p>- Tu che hai soggiornato molti anni nelle Sunderbunds ne devi sapere più di noi, -
               disse Yanez. - Io comincio a sperare d'offrire a quel briccone di rajah la pelle
               della kala-bâgh.</p>
            <p>- Ed io ne sono sicuro, - aggiunse Sandokan.</p>
            <p>- Il tuo principe sarà così pienamente soddisfatto, - disse Tremal-Naik. - La pietra
               di Salagraman prima, poi la pelle della tigre che gli ha divorato i figli.</p>
            <p>Che cosa potrebbe desiderare di più? Tu, Yanez, sei un uomo veramente fortunato.</p>
            <p>- L'impresa non è ancora finita, amico. Anzi è ancora da cominciare.</p>
            <p>- Che cosa vorrai offrirgli ancora?</p>
            <p>- Non lo so nemmeno io per ora.</p>
            <p>- Il ministro?</p>
            <p>- Oh! Quello rimarrà prigionero finché Surama sarà proclamata principessa
               dell'Assam.</p>
            <p>Quello guasterebbe troppo le mie faccende.</p>
            <p>- E sono così numerose, è vero, Yanez? - disse Sandokan.</p>
            <p>- Non poche di certo... Aho! Che cos'hanno i cani? - Dei latrati furiosi s'alzavano
               fra i bambù ed i cespugli spinosi. Si vedevano i botoli a slanciarsi animosamente
               innanzi e poi ritornare precipitosamente verso gli elefanti, i quali mostravano una
               certa irrequietezza alzando ed abbassando alternamente le trombe e soffiando
               vigorosamente.</p>
            <p>Anche gli scikari si erano fermati, dubbiosi fra l'andare innanzi o mettersi sotto la
               protezione dei pachidermi.</p>
            <p>- Ehi, mahut, che cosa c'è dunque? - chiese Yanez, afferrando la carabina.</p>
            <p>- I cani hanno fiutata la kala-bâgh, - rispose il conduttore.</p>
            <p>- Anche il tuo elefante?</p>
            <p>- Sì perché non osa più andare innanzi.</p>
            <p>- Allora la tigre è vicina.</p>
            <p>- Sì, sahib.</p>
            <p>- Fermati qui e noi scendiamo. - Gettarono la scala di corda, presero le loro armi e
               scesero.</p>
            <p>- Mylord! - gridò il maggiordomo. - Dove vai?</p>
            <p>- A finire la kala-bâgh, - rispose tranquillamente il portoghese. - Fa' ritirare i
               tuoi scikari. Non mi sono necessari. - Quell'ordine non era necessario, poiché i
               battitori, spaventati dai latrati acuti dei cani, che annunciavano la presenza della
               fiera, si ripiegavano già precipitosamente, onde non provare la potenza di quelle
               unghie.</p>
            <p>- Questi indiani valgono ben poco, - disse Sandokan. - Potevano rimanersene nel
               palazzo del principe.</p>
            <p>Se non vi fossero gli ufficiali inglesi, l'India sarebbe a quest'ora quasi
               inabitabile.</p>
            <p>- Badate alle spine, - disse in quel momento Yanez. - Lasceremo qui mezzi dei nostri
               abiti. - La jungla in quel luogo era foltissima e non facile a superarsi. Macchioni
               di bambù spinosi si stringevano gli uni addosso agli altri.</p>
            <p>La kala-bâgh si era scelta un buon rifugio, se si trovava veramente colà.</p>
            <p>- Lascia a me il primo posto, - disse Sandokan a Yanez.</p>
            <p>- No, amico - rispose il portoghese. - Vi sono troppi occhi fissi su di me ed il
               colpo di grazia deve darlo mylord, se vuol diventare celebre.</p>
            <p>- Hai ragione, - disse Sandokan, ridendo. - Noi non dobbiamo figurare che in seconda
               linea. - Dei guaiti lamentevoli si erano alzati fra una macchia che cresceva venti
               passi più innanzi, ed i cani davano indietro. La tigre doveva averne sventrati
               alcuni.</p>
            <p>- È nascosta là, - disse Yanez, armando la carabina.</p>
            <p>- Potremo passare? - chiese Sandokan.</p>
            <p>- Mi pare che vi sia un'apertura sulla nostra destra, - disse Tremal-Naik. - Deve
               averla fatta la tigre.</p>
            <p>- Sotto, Yanez. Con sei colpi possiamo affrontare anche quattro belve, - disse
               Sandokan.</p>
            <p>Il portoghese girò intorno alla macchia e trovata un'apertura vi si cacciò dentro,
               mentre i cani per la seconda volta tornavano ad indietreggiare, latrando a piena
               gola.</p>
            <p>Percorsi quindici passi, Yanez si fermò e togliendosi colla sinistra il cappello,
               disse con voce ironica: - Vi saluto, acto bâgh beursah! - Un sordo mugolìo fu la
               risposta.</p>
            <p>La tigre era dinanzi al portoghese, sdraiata su un ammasso di foglie secche, ormai
               impotente di nuocere.</p>
            <p>Aveva tutto il pelame del petto coperto di sangue e le due zampe anteriori
               fracassate.</p>
            <p>Vedendo comparire quei tre uomini, fece un supremo sforzo per rimettersi in piedi, ma
               cadde subito lasciandosi sfuggire dalle fauci spalancate un urlo di furore.</p>
            <p>- Abbiamo pronunciata la tua sentenza - disse Yanez, che si teneva a soli dieci passi
               dalla belva. - Tu sei stata accusata di assassinio e d'antropofagia, perciò i signori
               giurati sono stati inflessibili e tu devi ora pagare il fio dei tuoi delitti e
               regalare la tua pelle a S. A. il rajah dell'Assam, per compensarlo dei sudditi che tu
               gli hai divorati. Chiudi gli occhi. - La tigre invece di obbedire fece un nuovo
               tentativo per alzarsi ed infatti vi riuscì. Yanez però l'aveva ormai presa di
               mira.</p>
            <p>Due colpi di carabina rimbombarono formando quasi una sola detonazione, e la
               kala-bâgh ricadde fulminata con due palle nel cervello.</p>
            <p>- Giustizia è fatta, - disse Sandokan.</p>
            <p>- Avanti gli scikari! - gridò Yanez. - La tigre è morta. - I battitori costruirono
               rapidamente una specie di barella, incrociando e legando dei solidi bambù e
               caricarono la belva, non senza però una certa apprensione.</p>
            <p>- Per Giove! - esclamò Yanez, che si era avvicinato per poterla meglio esaminare. -
               Non ho mai veduto una tigre così grossa.</p>
            <p>- Si è ben nutrita di carne umana, - disse Tremal-Naik.</p>
            <p>- Il pelame tuttavia non è veramente splendido. Si direbbe che questa bestia soffriva
               la rogna.</p>
            <p>- Tutte le tigri che si nutrono esclusivamente di carne umana, perdono la loro
               bellezza primiera ed il loro pelame a poco a poco si guasta.</p>
            <p>- Che sia una specie di lebbra? - chiese Sandokan.</p>
            <p>- Può darsi, - disse Yanez. - Tu sai che anche i dayachi dell'interno del Borneo, che
               sono pure antropofagi, vanno soggetti a quella malattia quando abusano troppo di
               carne umana.</p>
            <p>- L'ho notato anch'io, Yanez. Comunque sia è sempre una bella bestiaccia.</p>
            <p>Giacché la nostra missione è finita, affrettiamoci a ritornare a Gauhati. Abbiamo più
               da fare laggiù che qui. - Ritornarono al loro elefante, fra le acclamazioni
               entusiastiche del maggiordomo, degli scikari e dei conduttori di cani e fecero
               ritorno all'accampamento.</p>
            <p>Divorata la colazione che i servi avevano già allestita e fatta una fumata, la
               carovana levò il campo facendo ritorno alla capitale dell'Assam.</p>
         </div>
         <div class="chapter10" id="sec10">
            <h4>Capitolo 10</h4>
            <p>Alla corte del rajah Sei ore dopo la carovana, che era accompagnata da un gran numero
               di curiosi accorsi da tutti i quartieri della città, per vedere la terribile belva e
               per lanciare contro il cadavere insulti sanguinosi, si arrestava dinanzi al grandioso
               palazzo del rajah.</p>
            <p>I ministri, già avvertiti da due scikari che avevano preceduti gli elefanti,
               aspettavano il famoso cacciatore inglese alla base della gradinata marmorea, con una
               grossa scorta di seikki in alta tenuta e di eunuchi che indossavano dei costumi
               sfarzosi e molto appariscenti.</p>
            <p>- Yanez, - disse Sandokan, fermandolo nel momento in cui stava per scendere
               dall'elefante. - Non occuparti di me, né di Tremal-Naik.</p>
            <p>Il palazzo reale non è fatto per noi. Sai dove trovarci.</p>
            <p>- Tengo con me i malesi.</p>
            <p>- Formano la tua guardia e quale guardia! Con loro non avrai nulla da temere.</p>
            <p>Noi approfittiamo di questa confusione per eclissarci.</p>
            <p>- Riceverete presto mie nuove. - Scese a terra e mosse incontro ai ministri seguìto
               da otto scikari che portavano la mostruosa belva.</p>
            <p>- Dire a S. A. che io avere mantenuta mia promessa, - disse loro.</p>
            <p>- S. A. ti aspetta, mylord - risposero ad una voce i ministri, curvandosi fino quasi
               al suolo.</p>
            <p>Yanez, ridiventato l'eccentrico inglese, salì lo scalone fiancheggiato da due file di
               seikki che lo guardavano con profonda ammirazione e preceduto da quattro eunuchi,
               fece la sua solenne entrata nell'immensa sala del trono, la quale rigurgitava di alti
               dignitari, di capi d'esercito, di suonatori, e di can-ceni, ossia di danzatrici che
               indossavano dei bellissimi costumi poco dissimili da quelli che portano le bajadere
               bengalesi e dell'India centrale.</p>
            <p>S. A. stava sdraiato sul suo trono-letto chiacchierando con alcuni favoriti. Quando
               però vide entrare il portoghese, seguìto dagli scikari che portavano la kala-bâgh, si
               alzò prontamente e, favore insigne, scese i tre gradini della piattaforma, stendendo
               la destra.</p>
            <p>- Tu, mylord, sei un valoroso, - gli disse.</p>
            <p>- Io non avere fatto altro che sparare mia carabina - rispose Yanez.</p>
            <p>- Nessuno dei miei sudditi, per quanto coraggiosi, sarebbe stato capace di affrontare
               e di uccidere una simile belva. Ora puoi domandare quello che vuoi.</p>
            <p>- A me bastare essere tuo grande cacciatore ed essere ospite tuo.</p>
            <p>- Darò delle grandi feste in tuo onore.</p>
            <p>- No, baccano, farmi troppo male testa. Io non voler vedere che teatro indiano.</p>
            <p>- Ho una compagnia stabile qui ed è la più rinomata di quante se ne trovano nel mio
               regno.</p>
            <p>- Aho! Io essere soddisfatto vedere tuoi commedianti.</p>
            <p>- Sarai stanco.</p>
            <p>- Pochino.</p>
            <p>- Il tuo appartamento è pronto e metto a tua disposizione quanti servi vorrai.</p>
            <p>- Bastare a me, Altezza, mia scorta e un tuo chitmudgar.</p>
            <p>- Lo troverai dinanzi alla tua porta, mylord. Quando vorrai assistere alla
               rappresentazione?</p>
            <p>- Questa sera se non dispiacere a te.</p>
            <p>- Ogni tuo desiderio è per me un comando, mylord - rispose cortesemente il rajah.</p>
            <p>S'accostò alla tigre e la guardò a lungo.</p>
            <p>- Questa pelle farà una bella figura nella tua stanza, - disse poi. - Essa ti
               ricorderà sempre la grande impresa che tu hai compiuta.</p>
            <p>Va' a riposarti, mylord e questa sera pranzeremo insieme e ti presenterò un altro
               uomo bianco, che spero diverrà tuo amico.</p>
            <p>- Io vederlo con piacere, - rispose Yanez.</p>
            <p>Il ricevimento era finito.</p>
            <p>Il portoghese chiamò i suoi malesi e lasciò la sala che lentamente si sfollava,
               preceduto da due eunuchi.</p>
            <p>Il rajah era tornato a sedersi o meglio a sdraiarsi sul suo trono, dopo d'aver fatto
               colla mano un gesto imperioso che voleva significare: - Lasciatemi solo. - L'ultimo
               ministro e l'ultima guardia erano appena usciti, quando la doppia cortina di seta che
               pendeva dietro al trono si aprì ed un uomo comparve.</p>
            <p>Non era un indiano, bensì un europeo di alta statura, dalla pelle bianchissima, che
               risaltava doppiamente in causa d'una lunga barba nerissima che gli incorniciava il
               volto.</p>
            <p>Aveva i lineamenti regolarissimi, il naso aquilino, gli occhi neri e ardenti, ma che
               avevano tuttavia un non so che di falso che produceva una cattiva impressione, almeno
               di primo acchito.</p>
            <p>Come tutti gli europei che soggiornano nell'India, era vestito di leggerissima
               flanella bianca. Solo in testa portava una calotta rossa con grosso fiocco, simile a
               quelle che usano portare i greci ed i levantini.</p>
            <p>- Che cosa ne dici Teotokris? - gli chiese il rajah. - Dall'espressione del tuo viso
               si direbbe che tu non sia soddisfatto del felice esito dell'impresa compiuta da
               quell'inglese.</p>
            <p>- T'inganni, Altezza: i greci ammirano le prove di coraggio.</p>
            <p>- Eppure io scorgo una profonda ruga sulla tua fronte e sembri preoccupato.</p>
            <p>- Lo sono infatti, Altezza - rispose il greco.</p>
            <p>- Per quale motivo?</p>
            <p>- Sei tu proprio certo che egli sia veramente un mylord?</p>
            <p>- E perché dovrei dubitarne?</p>
            <p>- Sai da dove venga?</p>
            <p>- Dal Bengala, mi ha detto.</p>
            <p>- E che cosa sia venuto a fare qui?</p>
            <p>- A cacciare. - Il greco fece una smorfia.</p>
            <p>- Uhm! - fece poi.</p>
            <p>- Sai tu qualche cosa sul suo conto?</p>
            <p>- So solo che egli di quando in quando va a trovare una bellissima fanciulla indiana
               che deve appartenere alle alte caste e che sembra sia ricchissima, abitando in un
               bellissimo palazzo ed avendo molti servi e molte donne.</p>
            <p>- Fin qui non ci trovo nulla di straordinario, - disse il rajah. - Molte delle nostre
               donne hanno sposato degli inglesi.</p>
            <p>- E se quel signore fosse una spia mandata qui dal governatore del Bengala per
               sorvegliare i tuoi atti? - Udendo quelle parole la faccia del principe aveva assunto
               un aspetto quasi feroce.</p>
            <p>- Hai qualche prova tu, Teotokris? - chiese coi denti stretti.</p>
            <p>- Finora no.</p>
            <p>- È una tua supposizione, dunque.</p>
            <p>- Per ora sì.</p>
            <p>- Si vede però che hai qualche sospetto. - Il greco fece un gesto vago, poi aggiunse
               con una certa malignità.</p>
            <p>- Vorrei vedere i titoli di nobiltà di quel mylord.</p>
            <p>- Tu hai una polizia a tua disposizione: adoperala dunque. Finché non avrai però una
               prova in contrario quell'inglese sarà mio ospite.</p>
            <p>Egli ha ricuperata la pietra di Salagraman e non ha voluto nulla, anzi mi ha reso un
               altro importante servigio, liberando i miei buoni sudditi di Kamarpur dalla
               kala-bâgh.</p>
            <p>Tu non sei mai stato capace di fare tanto in sole quarant'otto ore. - Il greco si
               morse le labbra.</p>
            <p>- Io non contesto che egli sia un coraggioso e che la fortuna lo abbia favorito -
               disse poi. - Ma appunto perché è un coraggioso può essere anche pericoloso. - Il
               rajah fece un gesto di noia e s'alzò dicendo: - Lasciami in pace quell'inglese,
               Teotokris. Fa' invece avvertire i miei attori di preparare questa sera, nel grande
               cortile, uno spettacolo emozionante.</p>
            <p>- Farò come tu vuoi, Altezza, - rispose il greco.</p>
            <p>Yanez, soddisfattissimo della buona piega che prendevano i suoi affari, aveva preso
               possesso dell'appartamento destinatogli dal munifico rajah.</p>
            <p>Si componeva di quattro bellissime stanze, d'un salotto elegantissimo e d'un
               gabinetto pel bagno, tutte ammobigliate con molto sfarzo e fornite di punka, che sono
               grandi tavole coperte di stoffa, attaccate al soffitto e che un servo fa girare
               continuamente, mediante un giuoco di corde, onde mantenere nell'interno una deliziosa
               frescura.</p>
            <p>Il chitmudgar, che il principe aveva destinato al famoso cacciatore, aveva subito
               fatto portare un lauto pranzo con molte bottiglie di birra e di liquori, destinato
               parte al primo e parte ai sei malesi che avevano preso posto in una delle quattro
               stanze tramutandola in una specie di caserma.</p>
            <p>- Fammi compagnia, - aveva detto Yanez al maggiordomo, sedendosi.</p>
            <p>- Io!... Con voi, mylord! - aveva esclamato l'indiano, facendo un gesto di
               stupore.</p>
            <p>- Taci e dividi con me. Ho molte cose da chiederti e anche delle rupie da regalarti
               se mi sarai fedele. - Le rupie fecero maggior effetto dell'invito, poiché il
               chitmudgar, venale come la maggior parte dei suoi compatriotti, obbedì prontamente
               senza più protestare contro un così grande onore.</p>
            <p>- È vero che i commedianti sono qui, nel palazzo? - chiese Yanez assaggiando le
               vivande.</p>
            <p>- Sì, mylord.</p>
            <p>- Conosci il capo della compagnia?</p>
            <p>- È mio amico anzi, mylord.</p>
            <p>- Benissimo, - disse Yanez versandosi un bicchiere di birra e tracannandola d'un
               colpo solo. - Desidero vederlo.</p>
            <p>- Io ho avuto l'ordine di soddisfare qualunque tuo desiderio. Il rajah così
               vuole.</p>
            <p>- Ed io invece desidero che il principe non sappia affatto che io voglio vedere il
               capo della compagnia. Compero il tuo silenzio per cinquanta rupie. - Il chitmudgar
               fece un soprassalto e sgranò gli occhi. In un anno di servizio forse non aveva
               guadagnato la metà di quella somma, che rappresentava per lui una piccola
               fortuna.</p>
            <p>- Che cosa devo fare?</p>
            <p>- Te l'ho detto: desidero che venga qui il capo dei commedianti e possibilmente senza
               che sia veduto.</p>
            <p>Dove si terrà lo spettacolo?</p>
            <p>- Nel cortile interno. - Yanez si rovesciò nella poltroncina di bambù e guardò per
               qualche po' il chitmudgar.</p>
            <p>- È quello stesso dove il rajah uccise suo fratello?</p>
            <p>- Sì, mylord.</p>
            <p>- Me l'ero immaginato. Vi è ancora quella famosa balconata da dove il fratello di
               Sindhia sparò sui suoi parenti?</p>
            <p>- Si trova anzi precisamente sopra il palcoscenico.</p>
            <p>- Per Giove! - esclamò Yanez. - Ciò si chiama avere una prodigiosa fortuna.</p>
            <p>Va' a chiamarmi quell'uomo. - Il chitmudgar non si fece ripetere l'ordine due volte,
               quantunque il pranzo non fosse stato ancora terminato. Si alzò precipitosamente e
               scomparve.</p>
            <p>- Ah! Ah! - fece Yanez ridendo. - Mio caro rajah voglio prepararti un tiro birbone e
               metterti nel cuore un sospetto che non ti lascerà più dormire. - Chiamò il capo dei
               sei malesi il quale, pranzando nella stanza vicina coi compagni fu pronto ad
               accorrere.</p>
            <p>- Che cosa desideri capitano Yanez? - gli chiese il selvaggio figlio della
               Malesia.</p>
            <p>- Quante rupie vi ha affidate Sandokan? - chiese il portoghese.</p>
            <p>- Seimila.</p>
            <p>- Che siano pronte. - Un momento dopo il maggiordomo entrava accompagnato da un
               indiano piuttosto attempato, dagli occhi intelligentissimi, dai lineamenti ancora
               belli, dalla carnagione piuttosto oscura essendo gli attori indiani quasi sempre
               tamuli o malabari, che sono i popoli più appassionati per le rappresentazioni
               drammatiche.</p>
            <p>- Ecco il calicaren (attore), - disse il maggiordomo.</p>
            <p>L'indiano fece un profondo inchino e attese di essere interrogato.</p>
            <p>- Sei tu che scegli le commedie o le tragedie che si rappresentano od il rajah? - gli
               chiese Yanez.</p>
            <p>- No, io, sahib, - rispose il calicaren.</p>
            <p>- Che cosa avevi intenzione di rappresentare questa sera?</p>
            <p>- Il Pramayana, una tragedia scritta dal nostro grande poeta Valmiki, che è il più
               celebre che sia conosciuto nell'India.</p>
            <p>- Di che cosa tratta?</p>
            <p>- Delle imprese e delle conquiste fatte dal dio Rama a Ceylan.</p>
            <p>- Rama non m'interessa, - rispose Yanez. - Il soggetto voglio dartelo io.</p>
            <p>Vieni ed ascoltami attentamente. - Si alzò e lo condusse nel suo salotto. Il
               colloquio durò una buona mezz'ora e terminò con una chiamata di Yanez del capo della
               scorta malese.</p>
            <p>- Da' a quest'uomo cinquecento rupie, - disse il portoghese. - Questo è il regalo di
               mylord. - Il calicaren si era precipitato ai piedi del generoso inglese; ma questi
               con un rapido gesto lo aveva trattenuto dicendo: - Non occorre. Intasca e fa' quanto
               ti ho detto.</p>
            <p>Ora puoi andartene e sopratutto silenzio.</p>
            <p>- Sarò muto come una statua di bronzo, sahib - rispose il calicaren.</p>
            <p>Quando fu solo Yanez si gettò sul magnifico letto, tutto dorato con intarsi di
               madreperla e coperto da una superba stoffa di seta damascata, dicendo: - Ed ora
               possiamo riposare finché verrà quell'europeo misterioso se si degnerà di venirmi a
               salutare. - Invitato dal silenzio profondo che regnava nel palazzo, essendo l'ora del
               riposo diurno che dura da dopo il mezzodì fino alle quattro, durante il cui tempo
               tutti gli affari sono sospesi, e dalla dolce frescura prodotta dalla punka che un
               servo, situato sulla terrazza, manovrava energicamente, non tardò a chiudere gli
               occhi.</p>
            <p>Una discreta battuta alla porta lo svegliò dopo un paio d'ore.</p>
            <p>- Sei tu, chitmudgar? - chiese Yanez balzando giù dal letto.</p>
            <p>- Sì, mylord.</p>
            <p>- Che cosa si vuole da me?</p>
            <p>- Vi è, sahib, Teotokris che desiderava vederti.</p>
            <p>- Teotokris! - esclamò il portoghese. - Chi è costui? Questo è un nome greco, se non
               m'inganno.</p>
            <p>Ah! Deve essere l'europeo di cui mi hanno parlato.</p>
            <p>Andiamo a fare la conoscenza di quel misterioso personaggio. - Si rassettò le vesti,
               si mise per precauzione una pistola in tasca sapendo, per istinto, d'aver a che fare
               con un avversario forse pericolosissimo ed entrò nel salotto.</p>
            <p>Il greco era là, in piedi, con una mano appoggiata al tavolo, un po' meditabondo.</p>
            <p>Vedendo entrare Yanez si rizzò di colpo squadrandolo rapidamente, poi fece un legger
               inchino, dicendo in perfetto inglese: - Ben felice di salutarvi, mylord e di vedere
               qui, alla corte di S. A. il rajah dell'Assam, un altro europeo. - Quelle parole però
               erano state pronunciate con una certa ironia stizzosa, che non era sfuggita al furbo
               portoghese.</p>
            <p>Tuttavia questi fu pronto a rispondere amabilmente.</p>
            <p>- Io lo avevo saputo, signore, che vi era qui un europeo e nessuno è più felice di me
               di potergli stringere la mano.</p>
            <p>Fuori del nostro continente a qualunque nazione apparteniamo siamo sempre fratelli,
               perché siamo tutti figli della grande famiglia degli uomini bianchi.</p>
            <p>Sedetevi signor...</p>
            <p>- Teotokris.</p>
            <p>- Un greco?</p>
            <p>- Sì, dell'Arcipelago.</p>
            <p>- Come mai vi trovate qui? La vostra nazione non ha interessi nell'India.</p>
            <p>- È una lunga istoria che vi racconterò un'altra volta. Non sono venuto per questo,
               mylord.</p>
            <p>- Ditemi che cosa desiderate da me.</p>
            <p>- Chiedervi, da parte del rajah, una spiegazione. - Yanez aggrottò impercettibilmente
               la fronte e guardò attentamente il greco, come se cercasse di scrutare i suoi
               pensieri.</p>
            <p>- Parlate, - disse poi.</p>
            <p>- Voi non siete giunto solo qui?</p>
            <p>- No, ho condotto con me sei cacciatori malesi che mi hanno dato molte prove di
               fedeltà quando cacciavo le tigri bornesi.</p>
            <p>- Ah! Siete stato al Borneo?</p>
            <p>- Ho visitato tutte le isole malesi facendo delle vere stragi d'animali feroci.</p>
            <p>- Eppure noi abbiamo saputo che un'altra persona vi ha accompagnato.</p>
            <p>- Chi?</p>
            <p>- Una bellissima giovane indiana che ha preso in affitto un palazzo.</p>
            <p>- E così? - chiese Yanez, freddamente.</p>
            <p>- Il rajah desidererebbe sapere se è qualche principessa indiana.</p>
            <p>- E perché?</p>
            <p>- Per invitarla a corte.</p>
            <p>- Ah! - fece Yanez, respirando un po' più liberamente di prima, poiché aveva provato,
               non ostante il suo meraviglioso coraggio e sangue freddo, una certa apprensione. -
               Dite a S. A. che io lo ringrazio, ma che quella giovane non ama che la tranquillità
               della sua casa.</p>
            <p>- È però una principessa.</p>
            <p>- Sì, del Mysore, - rispose Yanez. - Volete saper altro? - Il greco non rispose:
               pareva che fosse imbarazzato o che volesse fare qualche altra domanda e non
               osasse.</p>
            <p>- Parlate, - disse Yanez.</p>
            <p>- Vi fermerete molto qui, mylord?</p>
            <p>- Non lo so, dipendendo dal minor o maggior numero di tigri che infestano
               l'Assam.</p>
            <p>- Lasciate che divorino, - disse il greco, alzando le spalle. - Che cosa importa a
               voi se si mangiano alcune centinaia d'assamesi? Il rajah ne avrà sempre abbastanza da
               governare.</p>
            <p>- Non siete troppo gentile verso chi vi ospita.</p>
            <p>- Sono ospite del rajah e non di loro.</p>
            <p>- Spiegatevi meglio.</p>
            <p>- Che cosa vorreste per tornarvene nel Bengala? Là vi sono più tigri che qui e nelle
               Sunderbunds potrete sfogarvi finché vorrete.</p>
            <p>- Io andarmene! - esclamò Yanez.</p>
            <p>Teotokris rimase silenzioso, guardando però con un certo stupore Yanez.</p>
            <p>- Un mio compatriotta mi avrebbe a quest'ora compreso, - disse poi con mal celata
               collera.</p>
            <p>- Può darsi, signore, - rispose pacatamente Yanez; - siccome però noi inglesi non
               siamo così svegliati come i greci dell'Arcipelago, abbiamo l'abitudine di aspettare
               sempre maggiori spiegazioni.</p>
            <p>- Cinquemila rupie vi basterebbero? - chiese il greco.</p>
            <p>- Per...</p>
            <p>- Andarvene?</p>
            <p>- Aho!</p>
            <p>- Ottomila. - Yanez lo guardò senza rispondere.</p>
            <p>- Diecimila, - disse il greco coi denti stretti.</p>
            <p>Nuovo silenzio da parte del portoghese.</p>
            <p>- Quindicimila?</p>
            <p>- E trentamila invece a voi se fra ventiquattro ore avrete varcato la frontiera
               dell'Assam, - disse Yanez, alzandosi.</p>
            <p>Il greco era diventato pallidissimo, come se avesse ricevuto uno schiaffo in pieno
               viso.</p>
            <p>- A me! - gridò.</p>
            <p>- Sì, a voi le offre mylord Moreland, che non è mai stato un greco dell'Arcipelago,
               né un pescatore di spugne o di sogliole.</p>
            <p>- Avete detto? - gridò Teotokris stringendo le pugna.</p>
            <p>- Vi occorrerebbe per caso un medico per farvi qualche operazione agli orecchi? Uno
               dei miei malesi è abilissimo in tali faccende.</p>
            <p>Ha curato perfino una giovane tigre che io avevo fatta prigioniera. - Il greco aveva
               fatto due passi indietro saettando su Yanez, che conservava la sua calma ammirabile,
               due occhi di fuoco.</p>
            <p>- Mi avete offeso, mi pare? - disse con voce arrangolata.</p>
            <p>- Parrebbe anche a me.</p>
            <p>- E allora?</p>
            <p>- Ma! Da noi, quando si crede di aver ricevuto un insulto, si usa chiedere una
               riparazione colle armi. - Il greco rimase interdetto.</p>
            <p>Yanez dal canto suo levò una sigaretta da una tasca e l'accese tranquillamente,
               soffiando in aria una nuvoletta di fumo profumato.</p>
            <p>- Se ne volete una anche voi, signore, ve la offro di tutto cuore.</p>
            <p>- Voi volete burlarvi di me!</p>
            <p>- Io! Dio me ne guardi! Io non amo burlarmi che delle tigri, e quelle sono più
               pericolose degli uomini. Vi pare, signor Teotokris?</p>
            <p>- Sicché voi non volete andarvene?</p>
            <p>- Non sono già venuto qui per uccidere una miserabile kala-bâgh - rispose Yanez. -
               Voglio tornarmene al Bengala con un bel numero di pelli.</p>
            <p>E poi ho trovato che si sta benissimo qui nel palazzo reale.</p>
            <p>- Voi non conoscete ancora quanto sia capriccioso il rajah. Egli sarebbe capace di
               ordinarvi domani di portargli una tigre ogni giorno.</p>
            <p>- Ed io andrò a cercarla e ucciderla. Non mi ha nominato forse il suo cacciatore?</p>
            <p>- E potrebbe anche chiedervi di mostrare i vostri documenti per accertarsi se siete
               veramente un mylord od un volgare avventuriero. - Questa volta fu Yanez che
               impallidì. La sua destra piombò sulla spalla sinistra del greco con tale violenza da
               costringerlo a piegarsi, quantunque fosse più alto d'almeno un palmo.</p>
            <p>- Siete voi ora, signor Teotokris, che mi avete offeso: vi sembra?</p>
            <p>- Può darsi.</p>
            <p>- Ora siccome un mylord non lascia mai impunito un insulto, vi chiedo di rendermi
               stretto conto di quel titolo di avventuriero.</p>
            <p>- Quando lo vorrete, se mi concederete la scelta delle armi e che il duello sia
               pubblico.</p>
            <p>- Fate, - rispose semplicemente Yanez.</p>
            <p>- Per domani.</p>
            <p>- Sia.</p>
            <p>- Il rajah e la sua corte saranno i nostri testimoni.</p>
            <p>- Benissimo.</p>
            <p>- Addio, signore.</p>
            <p>- Mylord vi saluta, greco dell'Arcipelago. </p>
         </div>
         <div class="chapter11" id="sec11">
            <h4>Capitolo 11</h4>
            <p> Il veleno del greco Gli indiani, al pari di noi europei e di molti altri popoli
               asiatici, hanno una vera passione pel teatro; i migliori attori sono sempre i
               malabari ed i tamuli, i quali vengono specialmente assoldati dai rajah che li
               retribuiscono non meno dei lottatori.</p>
            <p>Le commedie che rappresentano sempre, sono tratte dalle antiche leggende indiane ed a
               base di soggetto religioso, perciò si vedono sempre apparire divinità, giganti e
               malvagi che si danno busse finché sono esausti.</p>
            <p>Quasi sempre vi figurano il dio Rama, il conquistatore di Ceylan, che decanta il
               valore dei suoi guerrieri; Krisna che ha compiuto imprese straordinarie tratte dal
               yudkishtira vigea, uno dei più grandiosi poemi epici, e Pandu, il famoso re
               dell'India, della razza dei re provenienti dal sole.</p>
            <p>I loro teatri, al pari di quelli siamesi, annamiti e cinesi, sono di una semplicità
               straordinaria.</p>
            <p>Una piattaforma con qualche vaso contenente una pianta, tre o quattro stanzette ai
               lati per gli attori onde possano cambiarsi senza essere veduti dal pubblico e molti
               lumi ad olio, sospesi a qualche filo di ferro.</p>
            <p>Gli spettatori siedono per terra, su stuoie, e all'oscuro, così è permesso loro di
               fumare, di mangiare e anche di bere: dobbiamo dire però che non disturbano mai gli
               attori. Tutt'al più si rizza un piccolo padiglione quando assiste alla
               rappresentazione qualche personaggio importante.</p>
            <p>Gli attori sono sempre numerosissimi ed i loro abbigliamenti molto splendidi e molto
               ricchi ed all'eroica indiana, cioè simili a quelli che si vedono in certe statue
               antiche dei loro numi e dei loro eroi.</p>
            <p>Gli attori, come in Cina, sono tutti uomini e giovanotti. Questi ultimi fungono da
               donne e sanno truccarsi così da rendere l'illusione quasi perfetta.</p>
            <p>Le rappresentazioni finiscono quasi sempre con una pantomima, la quale però è
               difficile a essere compresa da chi non ne ha fatto uno studio particolare. L'europeo
               non ci capisce affatto nulla per quanta attenzione vi presti.</p>
            <p>Essi pretendono di esprimere in essa non solamente le azioni e le passioni, bensì
               anche gli oggetti esterni ed assenti, come per esempio una montagna, un cavallo, una
               nave, un albero ecc. per mezzo di gesti, ciascuno dei quali è fisso a determinare e
               significare il tale e tal altro di quei medesimi oggetti.</p>
            <p>Invece le passioni sono in quelle pantomime assai bene rappresentate.</p>
            <p>Per esprimere l'amore, gli attori menano dolcemente in giro la testa rivolgendo, nel
               medesimo tempo, in una maniera leggiadra e tenera gli occhi e sospirando
               teneramente.</p>
            <p>Per esprimere invece l'ira, mettono in convulsione, in un modo assai espressivo i
               muscoli delle labbra, del naso, degli occhi, della fronte e così del resto...</p>
            <p>Il sole era scomparso da qualche ora, quando Yanez fu avvertito dal chitmudgar che la
               rappresentazione stava per cominciare e che il rajah lo aspettava nel padiglione che
               era stato eretto in mezzo allo spazioso cortile del palazzo, di fronte alla
               piattaforma che doveva servire da teatro.</p>
            <p>- Andiamo a vedere che faccia farà S. A., - mormorò il portoghese, sorridendo
               ironicamente. - Scommetto che questa notte non dormirà tranquillo.</p>
            <p>Il colpo sarà forse troppo audace, ma bah! Non sono solo e Sandokan è capace, con un
               pugno d'uomini, di spazzar via anche la guardia del principe.</p>
            <p>Checché accada andiamo a vedere come lavorano questi attori indiani. - Sempre
               prudente, potendo aspettarsi qualunque sorpresa in quella corte dove era straniero e
               dove sapeva ormai d'avere un nemico mortale in quel greco dell'Arcipelago, si nascose
               sotto la fascia le pistole ed il kriss, diede ordine ai suoi malesi di fare
               altrettanto, poi scese nel cortile cercando di affettare la massima tranquillità.</p>
            <p>Tutto era pronto per la rappresentazione. Il palcoscenico, una semplice piattaforma
               adorna solamente di pochi vasi di porcellana, che contenevano dei colossali mazzi di
               fiori, ed illuminata da una trentina di lumi di vetro variopinto, non aspettava altro
               che gli attori.</p>
            <p>Ai lati soldati, servi e serve, seduti su dei tappeti, chiacchieravano sommessamente.
               Di fronte, sotto un ampio padiglione formato da tende seriche a colori smaglianti,
               stavano il rajah col greco, i suoi ministri e gli alti dignitari dello stato.
               Fumavano, bevevano liquori o masticavano il betel in attesa che la rappresentazione
               cominciasse.</p>
            <p>Il principe che sembrava di molto buon umore e anche un po' alticcio, fece sedere
               Yanez alla sua destra, dicendogli: - Spero mylord, che sarete contento dei miei
               attori. Sono quasi tutti malabari e li ho fatti scegliere con cura.</p>
            <p>- Io essere contentissimo, - rispose Yanez. - Amare molto teatro io, anche
               indiano.</p>
            <p>- Bevete mylord, - disse il rajah porgendogli una tazza. - Questo è vero gin
               inglese.</p>
            <p>- Più tardi, Altezza - rispose il portoghese che aveva notato come quel liquore lo
               avesse versato il greco. - Non avere sete ora. - Depose la tazza accanto a sé, su una
               scranna, ben deciso di non vuotarla. Non si fidava troppo del signor Teotokris.</p>
            <p>Il rajah batté le mani e tosto comparvero sulla scena una cinquantina di attori.
               Alcuni erano truccati da vecchi ed indossavano dei costumi principeschi, altri da
               donne e non mancavano i fanciulli e le fanciulle.</p>
            <p>Spiccava soprattutto, per la ricchezza delle sue vesti, una ragazzina d'una diecina
               d'anni, che si teneva accanto ad un vecchio guerriero che aveva una lunga barba
               bianca.</p>
            <p>Fra tutta quella gente vi era un rajah d'aspetto sinistro, accompagnato da un giovane
               principe che rassomigliava stranamente a Sindhia.</p>
            <p>Nel vedere quei due personaggi il portoghese non aveva potuto trattenere un
               sorriso.</p>
            <p>- Questi indiani sanno camuffarsi meravigliosamente, - aveva mormorato. - Credo di
               non avere spese male le mie cinquecento rupie. - Dopo una lunga serie di complimenti
               fra il rajah e tutta quella gente, una immensa tavola era stata portata sul
               palcoscenico, carica di piatti e di cibi e tutti si erano messi a mangiare, mentre
               una turba di bajadere e di suonatori intrecciavano danze e facevano squillare
               rumorosamente gong, sitar e saranguy accompagnati da gran colpi di tumburà, magnifico
               istrumento, caricato di dorature, di pitture, di nastri e di preziosi ornamenti che i
               ricchi indiani tengono esposto agli occhi dei forestieri nella loro migliore stanza,
               siccome una delle più belle suppellettili.</p>
            <p>Mangiavano frattanto gli attori, con un appetito invidiabile e non già dei pesci di
               cartapesta o delle salse false, tracannando dei fiaschi pieni di toddy, ridendo e
               chiacchierando rumorosamente.</p>
            <p>Ad un tratto, verso la fine del banchetto, si vide il rajah a scomparire, per
               mostrarsi poco dopo, accompagnato da alcuni ministri, sulla balconata che sovrastava
               il palcoscenico.</p>
            <p>Teneva in mano una carabina ed i suoi compagni portavano invece delle bottiglie e dei
               bicchieri.</p>
            <p>Tosto echeggiò un colpo di fuoco ed uno dei convitati, il vecchio guerriero dalla
               barba bianca, cadde mentre la bambina che gli sedeva accanto, fuggiva urlando.</p>
            <p>Altro colpo di fuoco ed un altro cadde dibattendosi disperatamente. Il rajah, che
               sembrava in preda ad una furiosa pazzia, vuota una tazza di liquore che un ministro
               gli porge, poi prende un'altra carabina e torna a sparare.</p>
            <p>I convitati fuggono disperatamente aggirandosi, come lupi in trappola, intorno alla
               tavola, rovesciando sedie e tondi, urlando spaventosamente e tendendo le braccia
               verso il rajah che continuava a sparare.</p>
            <p>Stramazzano i vecchi, poi le donne, poi i fanciulli, ma il sanguinario principe, come
               invasato dal demonio della distruzione, sordo ai lamenti strazianti delle vittime,
               continua a sparare, finché non rimangono che il giovane che gli rassomiglia e la
               bambina che piange sul cadavere del vecchio guerriero.</p>
            <p>Yanez guarda il rajah. Il principe è pallidissimo, la sua fronte è aggrottata, le sue
               labbra fremono. Si ricorda bene di quel terribile dramma che lo ha portato sul trono
               dell'Assam.</p>
            <p>- È più commosso di quello che credeva, - mormora il portoghese. - Aspetta la fine,
               mio caro. Questo è ancora nulla. - Il rajah beve un'altra tazza e guarda le vittime,
               contandole cogli occhi.</p>
            <p>Il giovane principe, che è ritto in mezzo ai cadaveri tende, con atto disperato, le
               braccia verso il rajah che barcolla come un ubriaco fradicio e urla ripetutamente,
               simulando a meraviglia uno spavento indicibile: - Lasciami la vita! Sono tuo
               fratello! Abbiamo nelle vene il medesimo sangue! - Il rajah sembra esitare, poi il
               suo sguardo ardente e feroce si spegne lentamente. Getta sul palcoscenico una delle
               sue carabine e dice: - Io ti risparmio purché tu colpisca la rupia che io getterò in
               aria. - Il principe raccoglie l'arma e spara sul rajah che stramazza fulminato sul
               terrazzino.</p>
            <p>I ministri del defunto tiranno si affrettano a discendere nel cortile ed a gettarsi
               ai piedi del giovane principe, ma questi invece si getta sulla bambina che piange
               sempre sul cadavere del padre, gridando con un gesto tragico: - Portatela via,
               anch'io non voglio più parenti! Vendetela schiava a qualcuno! - Sulla scena
               compariscono alcuni indiani, miseramente vestiti, dai lineamenti feroci, che portano
               dipinto sul petto un serpente azzurro colla testa d'una donna e che hanno ai fianchi
               dei fazzoletti di seta nera e dei lacci.</p>
            <p>Sono i thugs, gli adoratori della sanguinaria Kalì, i terribili strangolatori.</p>
            <p>Afferrano brutalmente la bambina, la cacciano entro una specie di sacco e la portano
               via malgrado le sue grida.</p>
            <p>Yanez torna a guardare il rajah e lo vede livido. Grosse gocce di sudore gl'imperlano
               la fronte e le sue labbra si agitano come se un grido dovesse uscirgli: però non
               riesce a pronunciare nemmeno una sillaba.</p>
            <p>- Non osa, - mormora il portoghese.</p>
            <p>Tutti gli attori in quel momento scompariscono, i gongs, i sitar ed il tumburà
               intonano una marcia trionfale che assorda gli spettatori.</p>
            <p>Tosto venti uomini che indossano dei costumi guerreschi e che tengono in mano delle
               scimitarre, invadono la scena mandando clamori altissimi; poi comparisce un
               palanchino sorretto da otto hamali9 splendidamente vestiti, sul quale sta assisa una
               giovane principessa che porta sulla fronte una corona reale.</p>
            <p>Il rajah manda in quell'istante un urlo di belva feroce, seguìto tosto da un altro
               straziante.</p>
            <p>Tutti gli spettatori balzano in piedi. Anche il rajah si è alzato guardando, con
               smarrimento, i suoi ministri che reggono un alto dignitario che barcolla e che ha le
               labbra imbrattate di una schiuma sanguigna.</p>
            <p>- Che cosa succede qui? - urla Sindhia.</p>
            <p>- Signore... Muoio!... - risponde il dignitario con voce fioca.</p>
            <p>Yanez che non capisce nulla di quel colpo di scena, getta uno sguardo presso di sé ed
               impallidisce a sua volta.</p>
            <p>Il bicchiere colmo di liquore, che si era messo presso la sedia, era stato vuotato da
               qualcuno.</p>
            <p>Un lampo gli attraversa il cervello.</p>
            <p>- Sono sfuggito alla morte per un vero miracolo. Se l'avessi vuotato io, a quest'ora
               mi troverei nei panni di quel disgraziato.</p>
            <p>Cane d'un greco! Mi pagherai questo tiro birbone. Fortunatamente sono più astuto e
               più prudente di quello che credi. - Nel padiglione la confusione era al colmo. Tutti
               gridavano e s'affannavano dietro al disgraziato, il quale vomitava sangue insieme a
               certe materie verdastre e filamentose.</p>
            <p>Il medico di corte finalmente giunse. Con un solo sguardo capì subito che la sua
               opera sarebbe stata assolutamente inutile..</p>
            <p>- Quest'uomo ha bevuto qualche potente veleno, - disse.</p>
            <p>Il rajah era diventato livido. I suoi occhi ardenti come carboni, si fissarono ora
               sugli uni ed ora sugli altri dignitari che occupavano il padiglione e che tremavano
               come se fossero stati colti da un accesso di febbre.</p>
            <p>- Qui vi è un colpevole! - gridò il principe. - O lo troverete o vi farò decapitare
               tutti! Mi avete udito?</p>
            <p>Probabilmente quel veleno era destinato a me!</p>
            <p>- O a me, Altezza? - disse Yanez.</p>
            <p>Il rajah lo guardò con stupore.</p>
            <p>- Tu credi, mylord?...</p>
            <p>- Io non credere niente, però fare notare a S. A. che mio bicchiere non averlo
               vuotato io. Io averlo trovato senza goccia liquore dentro.</p>
            <p>Potere essere stato quello avvelenato.</p>
            <p>- Dov'è quel bicchiere, mylord? - Yanez si curvò per raccoglierlo, ed un'esclamazione
               di collera gli sfuggì.</p>
            <p>- Aho! - Il bicchiere era misteriosamente scomparso.</p>
            <p>- Non essere più accanto sedia, - disse poi.</p>
            <p>- Noi troveremo il colpevole mylord, te lo prometto.</p>
            <p>- Grazie, Altezza.</p>
            <p>- Questo delitto non deve rimanere impunito. Il mio elefante carnefice avrà del
               lavoro fra qualche giorno. - Poi aggiunse brutalmente: - Lo spettacolo è finito. Che
               anche il colpevole vada a dormire per l'ultima volta. - I ministri, in preda ad un
               vivo sgomento, si erano ritirati precipitosamente per fargli largo.</p>
            <p>Il rajah strinse la mano al portoghese e uscì dal padiglione, colla fronte aggrottata
               e lo sguardo cupo. Il greco nella sua qualità di primo favorito, stava per seguirlo,
               quando Yanez fu pronto a trattenerlo.</p>
            <p>- Ho da dirvi una parola, signor Teotokris.</p>
            <p>- Me la direte domani, mylord - rispose il greco. - Il principe mi aspetta.</p>
            <p>- Non ho che da dirvi grazie.</p>
            <p>- Di che cosa!</p>
            <p>- Diamine! Di essere ancora vivo ed è un bel piacere, credetelo, Teotokris - disse
               Yanez, ironicamente. - Credevo però che i greci dell'Arcipelago fossero più
               furbi.</p>
            <p>- Mylord! - esclamò il favorito con voce rauca. - Voi m'insultate e questo non è né
               il luogo, né il momento.</p>
            <p>- Domani aggiusteremo l'affare; non guastatevi il sangue per ora. - Il greco alzò le
               spalle e se ne andò frettolosamente. Yanez non credette opportuno trattenerlo. Si
               sfogò con un "va' al diavolo, briccone!".</p>
            <p>Chiamò i suoi malesi e lasciò a sua volta il padiglione, ormai deserto.</p>
            <p>In mezzo al cortile, guardato da una mezza dozzina di servi e coricato su un tappeto,
               giaceva il cadavere del dignitario, un alto funzionario della corte a quanto
               sembrava.</p>
            <p>Il veleno aveva operato rapidamente troncandogli la vita ancora giovane e
               gagliardo.</p>
            <p>Il portoghese, più commosso di quanto lo credeva, si levò il cappello, mormorando con
               ira: - Un giorno, anche tu, povero uomo che mi hai salvata l'esistenza, sarai
               vendicato. - Stava per salire la scala che conduceva al suo appartamento, quando un
               uomo gli sbarrò la via, cadendogli ai piedi in ginocchio.</p>
            <p>Era il calicaren, ossia il capo degli attori.</p>
            <p>- Sahib, - gli disse, - salvami. Noi domani saremo tutti morti.</p>
            <p>- Chi? - chiese Yanez sorpreso.</p>
            <p>- Io ed i miei artisti.</p>
            <p>- Perché?</p>
            <p>- In causa della commedia che noi abbiamo rappresentato. Il rajah è furibondo ed ha
               giurato di farci tagliare il collo allo spuntare del sole.</p>
            <p>- Chi te lo ha detto?</p>
            <p>- L'altro uomo bianco - Il favorito?</p>
            <p>- Sì, sahib.</p>
            <p>- Vuoi un consiglio?</p>
            <p>- Dammelo sahib.</p>
            <p>- Dattela a gambe assieme ai tuoi attori e va' a rappresentare i tuoi drammi nel
               Bengala. Kubang! - Il capo della scorta si era fatto avanti.</p>
            <p>- Da' a quest'uomo altre cinquecento rupie, - gli disse Yanez. - Ti bastano per
               scappare, calicaren?</p>
            <p>- Tu mi fai un signore, sahib - disse l'attore. - Me ne hai dato altre
               cinquecento.</p>
            <p>- Prendi anche queste.</p>
            <p>- Mi farò costruire un gran teatro.</p>
            <p>- Come vuoi, purché non ti acciuffino prima che il sole si alzi.</p>
            <p>- Il rajah non ci prenderà più, sahib. Se posso esserti necessario disponi di me.</p>
            <p>- Non occorre: corri invece. - Yanez salì la scala ed entrò nel suo appartamento dove
               lo aspettava il maggiordomo.</p>
            <p>Per la prima volta in vita sua il portoghese appariva molto preoccupato.</p>
            <p>- Sbarrate la porta, - disse ai suoi malesi, - e coricatevi colle carabine a fianco.
               Non so che cosa possa accadere.</p>
            <p>- Siamo in sei, capitano - rispose il capo della scorta. - Tu puoi dormire
               tranquillamente perché veglieremo su di te. Vuoi che mandi qualcuno ad avvertire la
               Tigre?</p>
            <p>- È inutile pel momento. Lasciatemi solo col maggiordomo. - Si sedette dinanzi al
               tavolo stappando una bottiglia di gin, la fiutò a lungo, poi empì il bicchiere e lo
               porse al chitmudgar dicendogli: - Avresti paura tu a vuotarlo?</p>
            <p>- Perché, mylord?</p>
            <p>- Sai che con un bicchiere di non so quale liquore hanno mandato, or ora, all'altro
               mondo uno dei grandi ufficiali del rajah?</p>
            <p>- Me lo hanno raccontato, sahib - rispose il chitmudgar. - Era il tesoriere del
               principe.</p>
            <p>- Sai che quell'uomo ha vuotato il bicchiere che era stato offerto a me?</p>
            <p>- Che cosa dici, mylord! - esclamò l'indiano stupefatto.</p>
            <p>- È come te la racconto.</p>
            <p>- Sicché si cercava di avvelenare te?</p>
            <p>- Così pare, - rispose Yanez flemmaticamente.</p>
            <p>- E non hai alcun sospetto?</p>
            <p>- Chi credi tu, chitmudgar che alla corte abbia qualche interesse a sopprimermi? - Il
               maggiordomo era rimasto silenzioso.</p>
            <p>- Il rajah?</p>
            <p>- No, è impossibile! - esclamò l'indiano. - Egli ti deve troppa riconoscenza per aver
               ricuperata la pietra di Salagraman e di non aver chiesto alcuna ricompensa.</p>
            <p>E poi egli ti ammira troppo dopo l'uccisione della kala-bâgh.</p>
            <p>- E allora?</p>
            <p>- L'altro uomo bianco.</p>
            <p>- Il favorito, è vero? - L'indiano ebbe una breve esitazione, poi rispose
               francamente: - Sì, lui.</p>
            <p>- Ne ero certo, - disse Yanez.</p>
            <p>- Egli teme che tu mylord, gli prenda il posto.</p>
            <p>- Credi tu che questo liquore sia avvelenato?</p>
            <p>- Questo no; è impossibile! Le bottiglie che io ho portato qui le ho prese nelle
               cantine del rajah, quindi puoi vuotarle con animo tranquillo.</p>
            <p>- Bevi allora.</p>
            <p>- Ecco mylord. - Il chitmudgar vuotò, senza esitare, d'un sol colpo il bicchiere.</p>
            <p>- È eccellente, mylord.</p>
            <p>- Allora berrò anch'io, - disse Yanez, empiendo un altro bicchiere. - Va' a riposarti
               ora: se avrò bisogno di te ti farò chiamare. - Il maggiordomo fece un profondo
               inchino e si ritirò.</p>
            <p>Yanez vuotò un altro bicchiere, accese una sigaretta e si stropicciò le mani
               mormorando: - La giornata è stata pesante, tuttavia non ho perduto il mio tempo
               inutilmente. Le frutta le raccoglieremo più tardi.</p>
            <p>La matassa è ancora molto imbrogliata; però spero di dare a Surama la corona che le
               spetta e di mandare a casa del diavolo Sindhia.</p>
            <p>Il ragno malefico è quel dannato greco dell'Arcipelago. Domani farò il possibile di
               darti una terribile lezione. - </p>
         </div>
         <div class="chapter12" id="sec12">
            <h4>Capitolo 12</h4>
            <p> Un terribile duello Yanez, che aveva dormito tranquillamente, come un uomo che non
               ha fastidi, aveva appena aperti gli occhi e stava sbadigliando, quando il chitmudgar,
               dopo aver bussato replicatamente entrò accompagnato da un ufficiale del rajah.</p>
            <p>- Mylord, - disse il maggiordomo, mentre l'ufficiale faceva un grande inchino - sei
               aspettato dal principe.</p>
            <p>- Aspettate cinque minuti, - rispose Yanez, tornando a sbadigliare.</p>
            <p>Balzò dal letto, si vestì con cura senza troppo affrettarsi, si mise nella fascia le
               pistole e raggiunse il chitmudgar e l'ufficiale che lo attendevano nel salotto dove
               era stato intanto approntato il thè.</p>
            <p>- Che cosa desidera S. A.? - chiese sorseggiando l'aromatica bevanda con studiata
               lentezza.</p>
            <p>- Lo ignoro mylord, - rispose l'ufficiale.</p>
            <p>- È di cattivo umore forse?</p>
            <p>- Mi sembra assai preoccupato stamane, mylord. Pare che vi sia stata un po' di
               burrasca fra lui e l'altro uomo bianco.</p>
            <p>- Ah! Il signor Teotokris! - esclamò Yanez quasi distrattamente. - Già, l'altro uomo
               bianco è sempre di cattivo umore.</p>
            <p>- È vero mylord!</p>
            <p>- Così si fa temere.</p>
            <p>- Tutti hanno paura di lui alla corte.</p>
            <p>- Anche di me?</p>
            <p>- Oh no, mylord. Tutti vi ammirano e sarebbero ben lieti di vedervi al posto del
               favorito.</p>
            <p>- Ecco una preziosa informazione - mormorò fra sé il portoghese.</p>
            <p>Trangugiò in fretta l'ultimo sorso, chiamò i suoi fedeli malesi e seguì l'ufficiale
               dicendo: - Prepariamoci ad una burrasca. L'affare della commedia non passerà
               certamente liscio.</p>
            <p>Fortunatamente gli attori se ne sono andati, almeno lo spero. - Scese lo scalone ed
               entrò nella sala del trono. S. A. Sindhia vi era già, sdraiato come il solito su
               quella specie di letto, con parecchie bottiglie di liquori disposti su un tavolino ed
               un gran bicchiere colmo in mano.</p>
            <p>- Ah! ben felice di vederti, mylord - disse appena Yanez entrò seguìto dai malesi. -
               Ti aspettavo con impazienza.</p>
            <p>- Io essere sempre a disposizione di V. Altezza, - rispose Yanez nel suo fantastico
               inglese.</p>
            <p>- Siedi presso di me, mylord. - Yanez prese una sedia e la collocò sulla piattaforma,
               presso quella specie di letto che serviva di trono.</p>
            <p>- Mylord, - disse il rajah porgendogli un bicchiere di champagne, - bevi questo. Non
               è avvelenato perché la bottiglia l'ho fatta sturare in mia presenza ed ho assaggiato
               il liquido che conteneva.</p>
            <p>- Io non avere paura di voi, Altezza - rispose Yanez. - Amare molto vino bianco
               francese e bevere subito a vostra salute. - Vuotò d'un colpo la tazza poi riprese: -
               Ed ora io ascoltare tutto orecchi Vostra Altezza.</p>
            <p>- Dimmi mylord, in quali rapporti sei col mio favorito?</p>
            <p>- Cattivi, Altezza.</p>
            <p>- Perché?</p>
            <p>- Non sapere io. Greco non vedermi bene qui.</p>
            <p>- Tu hai avuto una questione.</p>
            <p>- Essere vero. Noi uomini bianchi rissare sempre quando non appartenere istessa
               nazione. Io inglese, lui greco.</p>
            <p>- Sai che vuole ucciderti?</p>
            <p>- Aho! Io uccidere forse lui.</p>
            <p>- Mi ha chiesto di offrire alla mia corte un combattimento emozionante. Io amo i
               coraggiosi e mi piace vedere gli uomini a difendere la propria vita
               valorosamente.</p>
            <p>- Io essere pronto, Altezza.</p>
            <p>- Quale arme hai scelto, mylord?</p>
            <p>- Io avere lasciato scelta a tuo favorito.</p>
            <p>- Sai dove vi misurerete?</p>
            <p>- Io non sapere niente.</p>
            <p>- Nel mio cortile. Il duello sarà pubblico e tutta la mia corte vi assisterà. Così
               desidera il mio favorito.</p>
            <p>- Benissimo, - rispose Yanez con indifferenza.</p>
            <p>- Tu hai un coraggio meraviglioso, mylord.</p>
            <p>- Io non avere mai paura, Altezza.</p>
            <p>- Io ho scelto l'ora.</p>
            <p>- Quale?</p>
            <p>- Due ore prima del tramonto noi saremo tutti raccolti nel cortile d'onore. Stanno
               già i miei servi preparando i padiglioni.</p>
            <p>- Noi dare ora commedia.</p>
            <p>- Ah! - esclamò il rajah aggrottando la fronte e facendo un gesto di collera. - A
               proposito di commedie, sai che tutti i miei attori sono fuggiti?</p>
            <p>- Oh! - fece Yanez simulando un meraviglioso stupore.</p>
            <p>- Fra di loro doveva esservi colui che cercò di avvelenare me o te.</p>
            <p>- Possibilissimo, - si limitò a rispondere il portoghese.</p>
            <p>- A quest'ora saranno molto lontani, ma se per caso rientreranno un giorno nel mio
               stato, li farò decapitare tutti, compresi i fanciulli che hanno con loro.</p>
            <p>Accetta un altro bicchiere di questo eccellente vino, mylord, prima di lasciarmi. Ti
               darà maggior forza per misurarti col mio favorito.</p>
            <p>- Grazie, Altezza - rispose Yanez, prendendo la tazza che il rajah gli porgeva.</p>
            <p>La vuotò ed avendo compreso che l'udienza era finita si alzò.</p>
            <p>- Mylord, - disse a voce bassa il principe mentre gli stendeva la mano. - Sta' in
               guardia! Il mio favorito ha scelto per lui un'arma terribile e che egli sa maneggiare
               meglio d'un vecchio thug.</p>
            <p>Sii pronto a tagliargliela o sarai perduto.</p>
            <p>Ora va' e sii forte e valoroso come il giorno in cui hai ucciso la kala-bâgh. - Yanez
               uscì dalla sala del trono e forse in quel momento appariva preoccupato. Il suo eterno
               buon umore pareva che fosse scomparso da quel viso sempre ilare e un po' ironico.</p>
            <p>Senza dubbio le ultime parole del rajah avevano fatto presa sul suo animo.</p>
            <p>Risalì lentamente nel suo appartamento dove il chitmudgar lo aspettava per
               annunciargli che la colazione era pronta.</p>
            <p>- Mangerò poi, - gli disse Yanez. - Pel momento devo occuparmi di qualche cosa più
               interessante dei tuoi piatti più o meno infernali.</p>
            <p>- Che cos'hai, mylord? - chiese il maggiordomo. - Tu mi sembri di cattivo umore
               stamane.</p>
            <p>- Può darsi, - rispose il portoghese. - Siediti e rispondi alle domande che ti
               rivolgerò.</p>
            <p>- Sono sempre a tua disposizione, mylord.</p>
            <p>- Hai mai visto tu il greco a eseguire dinanzi al rajah qualche straordinario
               esercizio?</p>
            <p>- Sì, quello del laccio; credo anzi che nessun thug possa rivaleggiare con lui.</p>
            <p>Un giorno è giunto alla corte uno di quei sinistri adoratori della dea Kalì e si è
               misurato col favorito del rajah.</p>
            <p>- E chi vinse?</p>
            <p>- Il favorito, mylord. Il thug cadde mezzo strangolato e se non fosse stato graziato,
               non sarebbe certo uscito vivo da questo palazzo.</p>
            <p>- Che il favorito sia stato fra i thugs?</p>
            <p>- Solo il rajah potrebbe saperlo e forse nemmeno lui.</p>
            <p>- Ah! birbante d'un greco! - esclamò Yanez. - Fortunatamente so come agiscono i
               signori strangolatori.</p>
            <p>Quando si ha in mano una buona scimitarra si può tenere fronte a loro senza correre
               troppo pericolo.</p>
            <p>Sta' tu, in guardia, signor Teotokris. Ora possiamo fare colazione.</p>
            <p>- Subito mylord, - disse il chitmudgar.</p>
            <p>Yanez passò nel salotto, mangiò col suo solito appetito, poi strappate alcune pagine
               dal suo portafoglio si mise a coprirle d'una scrittura fittissima e minuta.</p>
            <p>Quand'ebbe finito fece cenno al chitmudgar di lasciarlo solo e chiamò il capo della
               scorta.</p>
            <p>- Porta questi fogli a Sandokan, - gli disse sotto-voce. - Bada che tu probabilmente
               sarai pedinato da qualcuno, è necessario quindi che tu agisca colla massima prudenza
               perché desidero che si ignori qui ove si nascondono i miei compagni.</p>
            <p>Se vedi di non poter ingannare quelli che ti seguissero, fermati da Surama. Penserà
               ella a far pervenire questi fogli alla Tigre della Malesia.</p>
            <p>- Sarò prudente, capitano - rispose il malese. - Aspetterò la notte per entrare nel
               tempio sotterraneo, così potrò uccidere più facilmente quelli che mi seguiranno.</p>
            <p>- Va', amico. - Quando il malese fu scomparso, il portoghese si sdraiò su un divano,
               accese una sigaretta e s'immerse in profonde riflessioni, seguendo distrattamente,
               cogli occhi socchiusi, le spire che descriveva il fumo innalzandosi.</p>
            <p>Quando il chitmudgar entrò, dopo tre ore, il portoghese russava pacificamente come se
               nessuna preoccupazione lo turbasse.</p>
            <p>- Mylord, - disse il maggiordomo, - il rajah ti aspetta.</p>
            <p>- Ah! Diavolo! - esclamò Yanez stirandosi le membra. - Non mi ricordavo più che il
               greco deve strangolarmi. Sono già tutti raccolti nel cortile?</p>
            <p>- Sì, mylord: non si aspetta che te.</p>
            <p>- Portami un bicchiere di gin onde mi svegli del tutto. Bada che non contenga qualche
               droga infernale.</p>
            <p>- Aprirò per maggior sicurezza un'altra bottiglia.</p>
            <p>- Tu sei un brav'uomo: un giorno ti farò nominare gran cantiniere di qualche grossa
               corte. - Si alzò, vuotò il bicchiere che il chitmudgar gli porgeva e dopo d'aver
               chiamati i malesi scese nell'ampio cortile, tenendo fra le labbra la sigaretta
               spenta.</p>
            <p>Aveva riacquistato tutto il suo sangue freddo e la sua calma straordinaria. Pareva un
               uomo che si recasse ad una festa anziché ad un combattimento terribile e forse
               mortale per lui.</p>
            <p>Tutto intorno al cortile erano stati eretti dei ricchi padiglioni, un po' più bassi
               di quello che occupava il rajah. C'erano uomini e bellissime indiane, con costumi
               sfarzosi e molti gioielli indosso.</p>
            <p>Il greco stava in mezzo, accanto ad un piccolo mobile su cui stavano una scimitarra
               ed un laccio. Era pallido più del solito, però sembrava non meno tranquillo del
               portoghese.</p>
            <p>Il rajah che sedeva fra i suoi ministri, vedendo entrare il mylord colla sigaretta in
               bocca, lo salutò cortesemente colla mano guardandolo intensamente.</p>
            <p>Gli spettatori affollati nei padiglioni si erano invece alzati in piedi, osservandolo
               curiosamente.</p>
            <p>Yanez salutò toccandosi con una mano la tesa del cappello, poi mentre i suoi malesi
               prendevano posto all'estremità del cortile appoggiandosi sulle loro carabine, si
               avanzò lentamente verso il greco dicendogli: - Eccomi.</p>
            <p>- Cominciavo a perdere la pazienza, - rispose Teotokris con un brutto sorriso che
               parve una smorfia. - Quando noi marinai dell'Arcipelago abbiamo deciso di ammazzare
               un avversario, non aspettiamo mai.</p>
            <p>- E nemmeno i gentiluomi inglesi, - disse Yanez. - Le armi?</p>
            <p>- Le ho scelte.</p>
            <p>- Alla spada o alla pistola?</p>
            <p>- Voi dimenticate che qui non siamo in Europa.</p>
            <p>- Che cosa volete dire?</p>
            <p>- Che io vi affronterò con un laccio onde offrire al mio signore uno spettacolo
               veramente indiano.</p>
            <p>- È degno dei briganti indiani che adorano Kalì, - rispose Yanez ironicamente. -
               Credevo aver da fare con un europeo: ora capisco di essermi ingannato.</p>
            <p>Non importa: ho commesso la sciocchezza di lasciarvi la scelta delle armi ed ora vi
               mostrerò come un mylord inglese sa trattare le persone della vostra razza.</p>
            <p>- Signore!</p>
            <p>- No, chiamatemi mylord, - disse Yanez.</p>
            <p>- Mostratemi le vostre carte prima.</p>
            <p>- Dopo, quando vi avrò tagliato il collo e la barba insieme. Voi, greci
               dell'Arcipelago siete tanti barili di polvere? - chiese Yanez, sempre beffardo.</p>
            <p>- Basta: il rajah s'impazienta!</p>
            <p>- A teatro bisogna sempre aspettare, per Giove, almeno a Londra.</p>
            <p>- Prendete la vostra scimitarra.</p>
            <p>- Ah! È con questa che dovrò tagliarvi la testa? Benissimo!</p>
            <p>- Scherzate troppo!</p>
            <p>- Che cosa volete? Noi inglesi siamo sempre di buon umore.</p>
            <p>- Vedremo se lo sarete quando il mio laccio vi strangolerà, signore.</p>
            <p>- No, no, mylord.</p>
            <p>- Lo vedremo il vostro sangue azzurro! - gridò il greco esasperato.</p>
            <p>- Ed io quello dei greci dell'Arcipelago.</p>
            <p>- Prendete la vostra scimitarra: ho fretta di finirla!</p>
            <p>- Ed io nessuna di andarmene all'altro mondo. - Gettò la sigaretta, prese la
               scimitarra che era stata posata accanto al laccio e fece alcuni passi indietro, senza
               troppo affrettarsi, arrestandosi a qualche metro dai malesi i quali guardavano
               ferocemente il greco.</p>
            <p>Era da prevedersi che i selvaggi figli delle grandi isole indo-malesi non sarebbero
               rimasti impassibili, se una disgrazia avesse colto il loro capo che adoravano come un
               dio, checché dovesse succedere dopo.</p>
            <p>Teotokris, che sembrava in preda ad un vero accesso di furore, aveva preso
               bruscamente il laccio, mettendosi a dieci passi dal suo avversario.</p>
            <p>Quello strano duello, di carattere veramente indiano, pareva che avesse impressionato
               profondamente gli spettatori, quantunque dovessero averne veduti ben altri. Un
               profondo silenzio si era fatto in tutti i padiglioni: anche il rajah stava zitto e
               non staccava i suoi sguardi da Yanez, la cui tranquillità era meravigliosa.</p>
            <p>Il portoghese si era messo in guardia come un vecchio spadaccino, tenendo la
               scimitarra un po' alta per essere più pronto a difendere il collo.</p>
            <p>In quel momento egli si chiedeva solo se il suo avversario aveva imparato a
               maneggiare il lazo fra i gauchos dell'America meridionale o fra i thugs indiani.</p>
            <p>Una mossa del greco lo convinse di aver dinanzi un uomo che aveva imparato a servirsi
               di quella terribile corda fra gli ispano americani piuttosto che fra gli indiani.</p>
            <p>- Quello deve essere stato un grande avventuriero, - mormorò. - Bada al collo, amico
               Yanez. - Teotokris aveva arrotolata parte della fune sul braccio sinistro facendo
               girare, attorno alla propria testa il lazo come usano fare i cavalieri della pampa
               argentina ed i cow-boys del Wild-West dell'America settentrionale allorquando si
               preparano ad arrestare un mustang selvaggio spinto al galoppo.</p>
            <p>- Siete pronto mylord? - chiese.</p>
            <p>- Quando vorrete.</p>
            <p>- Fra mezzo minuto vi avrò strangolato, ammenoché il rajah non chieda la vostra
               grazia.</p>
            <p>- Non preoccupatevi tanto, signor Teotokris - rispose Yanez. - Non avete ancora in
               vostra mano la pelle dell'orso, come si dice da noi.</p>
            <p>- Vi farò un colpo che non lo sospettate.</p>
            <p>- Me lo direte più tardi. Voi cercate di sorprendermi facendomi parlare troppo.
               Basta, signor Teotokris. - Infatti il greco, mentre chiacchierava, non aveva cessato
               di far girare sopra la propria testa il terribile lazo per tenere la corda ben
               aperta.</p>
            <p>Tutti gli spettatori si erano alzati per non perdere nulla di quell'emozionante
               combattimento. Un vivo stupore si leggeva su tutti quei volti abbronzati o nerastri:
               la calma meravigliosa dei due duellanti aveva prodotto in tutti gli animi una
               profonda ammirazione.</p>
            <p>- Ah! questi europei! - non cessavano di sussurrare.</p>
            <p>Yanez, un po' raccolto su se stesso per offrire meno presa al laccio, aspettava
               l'attacco del greco, sempre impassibile, seguendo attentamente collo sguardo le
               rotazioni, sempre più rapide, che descriveva la funicella.</p>
            <p>Ad un tratto un sibilo acuto si fece udire, Yanez aveva alzata rapidamente la
               scimitarra, vibrando un colpo, poi aveva fatto un balzo indietro, un vero balzo da
               tigre, mandando nel medesimo tempo un urlo di furore.</p>
            <p>Nella sua destra non stringeva altro che l'impugnatura dell'arma. La lama, appena
               urtata dal laccio, era caduta a terra.</p>
            <p>Tuttavia il colpo era stato parato.</p>
            <p>- Traditore! - gridò Yanez al greco che ritirava precipitosamente il lazo per
               ritentare il colpo. - Se fai un passo innanzi ti brucio le cervella! - Aveva tratta
               dalla fascia una delle due pistole e dopo averla montata l'aveva puntata su
               Teotokris, mentre i malesi che si trattenevano a stento avevano alzate
               precipitosamente le carabine appoggiandosele alle spalle.</p>
            <p>Un gran grido erasi levato fra gli spettatori che non si aspettavano di certo quel
               colpo di scena. Anche il rajah pareva in preda ad una certa irritazione, avendo ben
               compreso che un tradimento era stato ordito a danno del suo grande cacciatore, non
               potendo ammettere che una scimitarra si spezzasse sotto il semplice urto d'una
               funicella.</p>
            <p>Teotokris, pallido come un cencio lavato, era rimasto muto ed immobile, lasciando
               pendere il lazo. Grosse stille di sudore gl'imperlavano la fronte.</p>
            <p>- Datemi un'altra scimitarra! - gridò Yanez. - Vedremo se si spezzerà nuovamente. -
               Uno dei suoi malesi estrasse quella che gli pendeva al fianco e gliela porse
               dicendogli: - Prendi questa, capitano. È d'acciaio del Borneo e tu sai che è il
               migliore che si possa avere. - Il portoghese impugnò saldamente l'arma, gettò a terra
               la pistola e si mise di nuovo di fronte al greco.</p>
            <p>Una sorda rabbia lo aveva invaso.</p>
            <p>- Bada, greco, - disse coi denti stretti - che io farò il possibile per ucciderti.
               Non mi aspettavo da te, europeo al pari di me, un simile tradimento.</p>
            <p>- Ti giuro che io non ho scelta quell'arma...</p>
            <p>- Lascia i giuramenti agli altri; già non ti crederei.</p>
            <p>- Signore!</p>
            <p>- Ti aspetto per farti a pezzi.</p>
            <p>- Sarai tu che morrai! - urlò il greco furibondo.</p>
            <p>- Lancia il tuo lazo dunque! - Il greco tornava a far girare la funicella. Spiava
               attentamente Yanez sperando di sorprenderlo; il suo avversario però conservava una
               immobilità assoluta e non perdeva mai di vista, nemmeno per un istante, il lazo.</p>
            <p>D'improvviso il greco fece un balzo in parte lanciando contemporaneamente la
               funicella e mandando un urlo selvaggio per scombussolare o impressionare il
               portoghese.</p>
            <p>Questi si era ben guardato dal muoversi. Sentì piombarsi addosso il lazo e scendergli
               attraverso la testa, ma pronto come un lampo avventò due colpi di scimitarra a destra
               ed a sinistra, tagliandolo netto prima che il greco avesse avuto il tempo di dare lo
               strappo fatale.</p>
            <p>Allora a sua volta si slanciò.</p>
            <p>La larga lama balenò in alto, poi scese con gran forza, colpendo il greco con un
               traversone sotto la mammella destra.</p>
            <p>Teotokris aveva fatto un salto indietro, tuttavia non era riuscito ad evitare per
               intero il colpo. Si tenne un momento ritto, poi cadde pesantemente al suolo,
               comprimendosi con ambe le mani il petto.</p>
            <p>Attraverso la casacca squarciata il sangue usciva, formando una larga macchia sulla
               candida flanella.</p>
            <p>Un urlo uscito da duecento bocche aveva salutato la vittoria del coraggioso uccisore
               di tigri.</p>
            <p>- Devo finirlo? - chiese Yanez, rivolgendosi verso il rajah che si era alzato.</p>
            <p>- Ti chiedo la grazia per lui, mylord - rispose il principe.</p>
            <p>- Sia, - rispose Yanez.</p>
            <p>Restituì la scimitarra, raccolse la pistola e dopo d'aver fatto un lungo inchino si
               ritirò mentre le donne si levavano i mazzolini di mussenda che portavano
               all'estremità delle loro trecce gettandoglieli dietro.</p>
            <p>Mentre si allontanava sempre scortato dai suoi malesi, il medico di corte e sei servi
               avevano adagiato il greco su un palanchino, portandolo rapidamente nella sua
               stanza.</p>
            <p>Teotokris non era svenuto e nemmeno si lamentava. Solo di quando in quando una rauca
               bestemmia gli sfuggiva attraverso le labbra scolorite. Pareva che sentisse più la
               rabbia di essere stato vinto dal suo rivale, che il dolore prodottogli da quel colpo
               di scimitarra.</p>
            <p>- Sì, visitami e fasciami subito - disse con tono imperioso al medico. - La ferita
               non è grave.</p>
            <p>La lama deve aver incontrato la guardia del pugnale che portavo sotto la casacca. -
               Il medico gli denudò rapidamente il petto.</p>
            <p>La scimitarra aveva tracciato, sotto la mammella destra, un taglio lungo una
               quindicina di centimetri che non sembrava molto profondo.</p>
            <p>- Ah! Ecco! - esclamò il dottore raccogliendo un oggetto che era scivolato sotto la
               giacca. - Tu devi a questo, la tua vita, signore.</p>
            <p>- Il manico del pugnale?</p>
            <p>- Sì: è stato tagliato netto. Se la lama non lo avesse incontrato il cacciatore di
               kala-bâgh ti avrebbe spaccato il cuore. Ero presente quando ti ha vibrato il
               colpo.</p>
            <p>- Una botta scagliata con tutta forza, - rispose Teotokris. - Per quanto credi che io
               ne abbia?</p>
            <p>- Non sarai in piedi prima di due settimane. Sei robustissimo tu, signore.</p>
            <p>- Ed ho pelle di marinai addosso, - disse il greco, sforzandosi a sorridere. -
               Spicciati: il sangue se ne va e non desidero affatto di perderlo. - Il medico che,
               quantunque indiano, doveva essere abilissimo, cucì lestamente la ferita, spalmandola
               poi con una materia che pareva resinosa e la fasciò strettamente.</p>
            <p>Aveva appena terminato, quando un ufficiale dei seikki entrò nella stanza annunciando
               il rajah.</p>
            <p>La fronte del greco si era subito abbuiata, tuttavia si guardò bene dal far
               trasparire il suo malumore.</p>
            <p>- Uscite tutti, - disse al medico ed ai servi.</p>
            <p>Il rajah entrava in quel momento e solo. Anche la sua fronte non pareva serena.</p>
            <p>Attese che tutti si fossero allontanati, compreso l'ufficiale, poi prese una sedia e
               si assise presso il capezzale del ferito.</p>
            <p>- Come va dunque, mio povero Teotokris? - chiese. - Ti credevo più abile e più
               fortunato.</p>
            <p>- Vi ho dato, Altezza, non poche prove della mia abilità nell'uso del laccio. Non
               credo di meritarmi quindi alcun rimprovero.</p>
            <p>- È grave la ferita?</p>
            <p>- No, Altezza. Potrò rimettermi a vostra disposizione fra una quindicina di giorni e
               allora vi giuro che non perderò il mio tempo.</p>
            <p>- Che cosa vuoi dire?</p>
            <p>- Che saprò chi è quell'uomo che si spaccia per un mylord.</p>
            <p>- Tu serbi rancore a quel valoroso cacciatore.</p>
            <p>- E gliene serberò finché avrò un alito di vita, - rispose il greco con accento
               feroce.</p>
            <p>- Eppure tu gli hai giuocato un cattivo tiro.</p>
            <p>- Voi supponete Altezza?...</p>
            <p>- Che l'impugnatura di quella scimitarra sia stata abilmente segata onde la lama
               cedesse al menomo urto.</p>
            <p>- Chi è che mi accusa?</p>
            <p>- Io, - disse il rajah, aggrottando la fronte.</p>
            <p>- Se siete voi Altezza che lo dite, allora non negherò più.</p>
            <p>- Confessi?</p>
            <p>- Sì, è vero: l'estremità della lama l'ho fatta segare presso la guardia da un
               abilissimo artefice. - Il principe non poté frenare un gesto di stupore e guardò
               severamente il suo favorito.</p>
            <p>- Avevi dunque paura del gran cacciatore bianco?</p>
            <p>- Volevo sopprimerlo a qualunque costo per rendere al mio benefattore un grande
               servizio, - disse il greco audacemente.</p>
            <p>- A me?</p>
            <p>- Sì, Altezza.</p>
            <p>- Uccidendo colui che mi ha restituito la pietra di Salagraman e che ha ucciso la
               kala-bâgh!</p>
            <p>- Sì, perché quell'uomo un giorno, ne sono sicuro, ti giuocherà qualche pessimo
               tiro.</p>
            <p>- E perché?</p>
            <p>- Perché è un inglese innanzi tutto e tu sai, forse meglio di me, che gli uomini
               della sua razza furono sempre i più pericolosi avversari degli indiani.</p>
            <p>Forse che quasi tutto l'Indostan non è stato conquistato da loro? E poi perché quel
               mylord ha condotto con sé una principessa indiana che non è assamese? Apri gli occhi
               Altezza e non fidarti ciecamente di quell'inglese che non sappiamo che cosa sia
               venuto a fare qui.</p>
            <p>- A uccidere la tigre, mi ha detto - rispose il rajah.</p>
            <p>- Tu potrai credere quello che vorrai, ma non io che appartengo alla razza più astuta
               che viva in Europa. - Il principe, visibilmente impressionato, si era levato in piedi
               mettendosi a passeggiare intorno al letto del ferito. Diffidente per carattere,
               cominciava a diventare inquieto.</p>
            <p>- Che cosa fare? - chiese ad un tratto fermandosi presso il greco che lo aveva
               seguito con uno sguardo ironico. - Io non posso congedarli lì per lì; potrei anzi
               avere dei grossi fastidi col governatore del Bengala.</p>
            <p>- Non ti consiglierei di far ciò nemmeno io, Altezza - disse il greco.</p>
            <p>- E allora?</p>
            <p>- Vuoi lasciare a me carta bianca? - Il rajah lo guardò con diffidenza.</p>
            <p>- Penseresti a farlo assassinare da qualche sicario o di farlo avvelenare? Cattivi
               mezzi che non mi salverebbero dall'avere dei grattacapi.</p>
            <p>- Non sarà contro di lui che io agirò. A te Altezza non chiedo altro che di farlo
               strettamente sorvegliare.</p>
            <p>- Con chi te la prenderai dunque? Voglio prima saperlo.</p>
            <p>- Con quella misteriosa principessa indiana. Quando sarà in mia mano la costringerò a
               dirmi chi è, e che razza d'avventuriero sia quel mylord.</p>
            <p>- Io credo davvero che tu appartenga alla razza più astuta dell'Europa, - disse il
               rajah. - Non desidero però che quella donna o fanciulla che sia venga trasportata
               qui.</p>
            <p>- Ho una casa di mia proprietà, dove tengo le mie donne - rispose il greco. - Questa
               notte mi farò condurre colà, ma tu dirai a tutti che io sono sempre alla tua corte e
               darai ordine che nessuno, per qualsiasi motivo, venga a disturbarmi.</p>
            <p>- Farò quello che vorrai. Addio e pensa a guarire presto. </p>
         </div>
         <div class="chapter13" id="sec13">
            <h4>Capitolo 13</h4>
            <p> La scomparsa di Surama Erano trascorsi solamente quattro giorni dal duello fra Yanez
               e Teotokris, quando un pomeriggio, nell'ora in cui gli indiani, dopo la solita
               dormita, lasciano le loro stanze per recarsi a respirare una boccata d'aria sulle
               terrazze, si presentava al palazzo di Surama un bruttissimo individuo dinanzi al
               quale però tutti s'inchinavano come se fosse stato un altissimo personaggio od un
               essere più venerato ancora dei sacerdoti bramini.</p>
            <p>Si trattava d'un fakiro appartenente alla rispettabilissima classe dei gussain, ossia
               dei mendicanti religiosi d'una setta tantrica.</p>
            <p>Il suo aspetto era ben lungi dall'ispirare una qualche simpatia, anzi nemmeno un po'
               di compassione. Un europeo sarebbe certamente scappato nauseato.</p>
            <p>Il suo viso era cinto da una barba lunghissima, incolta e che terminava in una specie
               di pizzo arricciato come la coda d'un maiale che gli scendeva fino ai piedi.</p>
            <p>Sulle gote e sulla fronte aveva strani tatuaggi rossi, figuranti come tanti minuscoli
               tridenti ed i suoi capelli erano riuniti sul cranio in modo da formare come una
               mitra.</p>
            <p>Il corpo, spaventosamente scarno, era quasi interamente nudo, non avendo che una
               striscia di stoffa giallastra attorno ai fianchi. Aveva però sul petto e sulle cosce
               un gran numero di macchie grigiastre fatte certamente con sterco di vaccina
               bruciato.</p>
            <p>Quello che lo rendeva però più spaventoso era il braccio destro, completamente
               anchilosato ed incartapecorito, che ormai non poteva più piegarsi e che stringeva fra
               la mano ben chiusa entro una guaina di cuoio una pianticella di mirto sacro.</p>
            <p>Quantunque l'aspetto di quel disgraziato fosse spaventevole, anzi addirittura
               ripugnante, come abbiamo detto, tutti s'inchinavano sul suo passaggio e
               s'affrettavano a fargli largo.</p>
            <p>Nell'India un fakiro, a qualunque setta appartenga, è sempre venerato. Da noi
               desterebbe solamente un po' d'ammirazione per la sua forza d'animo di rimanere per
               interi anni con un braccio sempre alzato finché l'articolazione si atrofizzi e
               immerso in una contemplazione stupida, che nessuna emozione anche profondissima può
               trarre, come nessun pericolo.</p>
            <p>Può bruciare una pagoda, anche una città, ma il fakiro non farà un passo per evitare
               le fiamme se è assorto nella sua contemplazione. D'altronde che cosa rappresenta la
               morte per quei fanatici? La fine delle loro pene e i godimenti supremi del cailasson,
               ossia del paradiso indiano.</p>
            <p>I due servi che vegliavano dinanzi al portone del palazzo, masticando del betel per
               ingannare meglio il tempo, vedendo il fakiro salire i quattro gradini si erano
               affrettati a muovergli incontro, chiedendogli premurosamente che cosa
               desiderasse.</p>
            <p>- Io so, - disse il fakiro, - che una persona ha gettato su questa casa una cattiva
               occhiata e vengo a proporre alla tua padrona di toglierla onde non le tocchi qualche
               grave disgrazia. - I due servi si erano guardati l'un l'altro con spavento, poiché
               gli indiani temono immensamente gli effetti del mal occhio.</p>
            <p>- Ne sei ben sicuro gussain? - chiese uno dei due servi.</p>
            <p>- Io stavo seduto poco fa sui gradini di quella pagoda, quando vidi un vecchio
               fermarsi a poca distanza di qui e fare dei segni misteriosi.</p>
            <p>Te lo dico io: ha lanciato il mal occhio contro questo palazzo e anche contro tutti
               coloro che lo abitano e tu sai quali conseguenze fatali può produrre.</p>
            <p>- Non sai chi è quel vecchio?</p>
            <p>- Prima d'ora non l'ho mai veduto - rispose il fakiro. - Deve essere però un nemico
               della tua padrona.</p>
            <p>- Attendimi un istante gussain. - Il servo si allontanò velocemente, mentre l'altro
               teneva compagnia al fakiro il quale si era intanto seduto sull'ultimo gradino,
               tenendo sempre alto il suo orribile braccio anchilosato e disseccato. Qualche minuto
               dopo il primo servo ritornava con un viso sgomentato dicendo: - Entra subito gussain
               e giacché hai il potere togli subito alla mia padrona ed a noi l'occhiata scagliata
               da quel vecchio.</p>
            <p>- Sono pronto, - rispose il fakiro.</p>
            <p>- Allora entra. - Il gussain entrò nel palazzo a passi lenti, salendo lo scalone che
               conduceva negli appartamenti di Surama.</p>
            <p>La principessa lo aspettava sul pianerottolo. Indiana anch'ella, aveva paura della
               terribile occhiata.</p>
            <p>- Signora, - disse il fakiro, - la tua casa è stata maledetta, ma io ho il potere di
               distruggere il mal occhio.</p>
            <p>- Ed io saprò ricompensarti, - rispose la giovane indiana.</p>
            <p>- Hai un bacino?</p>
            <p>- Sì.</p>
            <p>- Io ho la tinta rossa. Fammelo portare. - Surama fece un cenno ad una delle sue
               serve e tosto un bacino d'argento fu portato.</p>
            <p>- Dammi anche un pezzo di tela - disse il fakiro.</p>
            <p>Surama si levò la fascia di finissimo percallo a righe bianche e azzurre che le
               serrava i fianchi e gliela porse.</p>
            <p>- Dell'acqua ora, - disse il fakiro.</p>
            <p>Una serva portò una bottiglia di cristallo rosso, racchiusa fino a metà da una
               incrostazione di lapislazzuli.</p>
            <p>Il fakiro empì il bacino, vi versò dentro una polvere rossastra, poi servendosi della
               mano sinistra, lo fece passare per tre volte dinanzi al viso di Surama; servi e serve
               si erano aggruppati dietro alla padrona.</p>
            <p>Solo i quattro malesi che Yanez aveva messo a disposizione di Surama onde vegliassero
               su di lei, non subirono quella strana cerimonia, essendosi probabilmente accorto che
               non erano indiani, cosa d'altronde facilissima data la tinta olivastro-oscuro della
               loro pelle.</p>
            <p>Ciò fatto il fakiro prese la fascia di Surama coi denti e la lacerò in due pezzi,
               gettando con forza l'uno a destra e l'altro a sinistra.</p>
            <p>- È fatto, - disse a Surama. - Tu signora sei liberata dall'occhiata di quel sinistro
               vecchio e non correrai più alcun pericolo.</p>
            <p>- Che cosa vuoi pel tuo disturbo? - chiese la giovane.</p>
            <p>- Che mi lasci un po' riposare, - rispose il fakiro. - Sono molte notti che non dormo
               e che non mi nutrisco. Che cosa ne farei io del denaro? Ad un fakiro bastano un
               banano e qualche crosta di pane.</p>
            <p>- Riposati dunque, - disse Surama. - Qui vi sono dei divani dove starai meglio che
               sui gradini della pagoda.</p>
            <p>Quando uscirai dalla mia casa avrai un regalo. Intanto che cosa posso offrirti?</p>
            <p>- Fammi portare una tazza di toddy signora. È molto tempo che non ne bevo.</p>
            <p>- Sarai subito servito. Uscite tutti e lasciatelo dormire. - Si ritirarono ed il
               fakiro si stese su un tappeto, cogli occhi volti verso il soffitto come se l'estasi
               l'avesse sorpreso.</p>
            <p>Un momento dopo entrava un servo portando su un vassoio d'argento un fiasco pieno di
               quel dolce e leggermente inebriante vino che gli indiani chiamano toddy e che
               somiglia al nostro vino bianco ed una tazza.</p>
            <p>- Prendi e bevi finché vuoi, gussain - gli disse, deponendo il vassoio a terra. - E
               prendi anche questa borsa che contiene dieci rupie.</p>
            <p>- Che saranno tue se rispondi ad una mia domanda, - rispose il fakiro.</p>
            <p>- Che cosa vuoi sapere, gussain?</p>
            <p>- La stanza della tua padrona dove si trova?</p>
            <p>- È accanto a questa.</p>
            <p>- A destra o a sinistra?</p>
            <p>- A sinistra, - rispose il servo. - E perché mi hai fatto questa domanda?</p>
            <p>- Per indirizzare a lei le mie preghiere, - rispose il fakiro gravemente.</p>
            <p>Il servo uscì. Il fakiro stette alcuni minuti immobile, poi si alzò senza far rumore
               e trasse di sotto al gonnellino che gli cingeva i fianchi una fiala di leggerissimo
               cristallo, fatta in forma d'una bolla di sapone, che conteneva nel suo interno un
               mazzolino di fiori azzurri che rassomigliavano alle violette.</p>
            <p>- Queste carma-joga produrranno il loro effetto, - mormorò. - Chi può resistere al
               profumo che esalano questi piccoli fiori? S'addormenterà di colpo, così potranno
               portarla via senza che mandi nemmeno un lamento. - S'avanzò cautamente verso la porta
               che si trovava a sinistra, ascoltò attentamente per alcuni istanti trattenendo il
               respiro, poi fece girare la maniglia senza produrre il menomo rumore e fece un passo
               innanzi.</p>
            <p>La stanza di Surama era tutta adorna di seta bianca, ricamata in oro e argento. In
               mezzo stava il letto, completamente isolato, coperto da un immenso drappo ricamato
               splendidamente, collocato sotto la punka.</p>
            <p>- Nessuno, - mormorò il fakiro. - È Siva o Brahma che mi proteggono? L'uomo bianco
               sarà contento! - S'avvicinò ad un piccolo mobile di ebano, intarsiato di madreperla e
               coperto da un tappeto che cadeva fino al suolo, spezzò il recipiente di vetro e vi
               gettò sotto il mazzolino.</p>
            <p>- Dormirai anche se non avrai sonno, - disse poi, con un sorriso ironico.</p>
            <p>Uscì indietreggiando, rinchiuse la porta e tornò a sdraiarsi sul tappeto come un uomo
               immensamente stanco.</p>
            <p>Il sole era tramontato da qualche ora, quando il servo di Surama entrò chiedendogli:
               - Gussain vuoi cenare? La mia padrona ti offre da mangiare.</p>
            <p>- Lasciami dormire - rispose il fakiro, socchiudendo gli occhi. - Sono molto
               stanco.</p>
            <p>La tua padrona mi permette?</p>
            <p>- Un sant'uomo è padrone di dormire come e dove crede. Riposa in pace e che Brahma,
               Siva e Visnù veglino su di te, - rispose il servo. - La casa è tua! - Il fakiro fece
               col capo un leggero movimento e rinchiuse gli occhi.</p>
            <p>Dormiva realmente? Era un po' difficile a saperlo.</p>
            <p>La notte era scura. Tutti si erano coricati nel palazzo: la padrona, i malesi, i
               servi e le serve.</p>
            <p>Un uomo solo vegliava come una tigre in agguato: il fakiro.</p>
            <p>Doveva essere quasi la mezzanotte quando un sibilo acuto tagliò l'aria.</p>
            <p>Il fakiro udendolo, si era prontamente alzato.</p>
            <p>- Dorme, - mormorò.</p>
            <p>Colla mano sinistra aprì la finestra e gettò sulla via tenebrosa un rapido sguardo.
               Delle ombre umane stavano ferree in mezzo alla strada.</p>
            <p>Strinse le labbra e lasciò fuggire un debolissimo sibilo, che si poteva scambiare con
               quello del velenosissimo cobra-capello.</p>
            <p>Un segnale eguale subito rispose.</p>
            <p>- Sono pronti, - mormorò; - allora tutto va bene. - Si affacciò alla finestra e
               lanciò un secondo sibilo. Subito dopo un colpo secco si fece udire contro una delle
               due imposte.</p>
            <p>Il fakiro allungò la sinistra e afferrò una fune che era attaccata ad una freccia
               molto lunga, che si era profondamente infissa nel legno.</p>
            <p>- Che demonio è quell'uomo bianco! - brontolò. - Mantiene le promesse e pagherà anche
               a me le cento rupie che mi ha promesso.</p>
            <p>Aspettate un momento e l'affare sarà finito senza che nessuno se ne accorga. -
               S'appressò alla porta, ascoltò ancora, poi risolutamente aprì.</p>
            <p>La lampada che rischiarava la stanza di Surama, brillava ancora, spandendo al di
               sotto una luce leggermente azzurrognola. Le serve avevano abbassato il lucignolo in
               modo che la luce fosse debolissima.</p>
            <p>Surama dormiva profondamente. Solo la sua respirazione era un po' affannosa come se
               qualche cosa le gravitasse sul cuore.</p>
            <p>Il fakiro contemplò per alcuni istanti il viso bellissimo e roseo della giovane
               indiana, poi fece un gesto di dispetto.</p>
            <p>- Maledetto sia il giorno che io ho disseccato il mio braccio - disse. - Vile
               mestiere è quello del fakiro!... Ah! - Tornò rapidamente nel salotto, assicurò la
               fune ad un gancio delle imposte e mandò due sibili.</p>
            <p>Un istante dopo un uomo scavalcava il davanzale, tenendo stretto fra le labbra uno di
               quei terribili coltelli indiani chiamati tarwar.</p>
            <p>- Che cosa vuoi gussain? - gli chiese, balzando agilmente nella stanza.</p>
            <p>- Che mi aiuti - rispose il fakiro. - Io non posso usare che un solo braccio.</p>
            <p>- Vuoi che uccida?</p>
            <p>- No: il padrone non vuole. Nessun delitto per ora. Aiutami a portare via la
               fanciulla.</p>
            <p>- Guidami. - Il fakiro rientrò nella stanza di Surama e gliela indicò dicendogli: -
               Fa' presto: i fiori della carma-joga addormentano. - L'indiano strappò dal letto la
               coperta di seta bianca, levò con un gesto brusco le lenzuola, avvolse Surama che
               pareva colpita da una specie di catalessi e lasciò subito la stanza borbottando: -
               Maledetti fiori! Un momento ancora e m'addormentavo anch'io!... - Afferrò Surama fra
               le braccia secche nervose, scavalcò il davanzale, s'aggrappò con una mano sola alla
               fune e si lasciò scivolare giù.</p>
            <p>Il fakiro quantunque avesse la destra anchilosata e stringesse sempre nella destra il
               ramoscello di mirto sacro, l'aveva subito seguìto.</p>
            <p>Dieci uomini armati di lunghe carabine e di scimitarre li aspettavano in mezzo alla
               via.</p>
            <p>- È fatto il colpo? - chiese uno.</p>
            <p>- Sì.</p>
            <p>- In marcia allora.</p>
            <p>- Ed io? - chiese il fakiro.</p>
            <p>- Seguici. - Un palanchino sorretto da quattro hamali era pronto. Surama sempre
               avvolta nella coperta di seta bianca vi fu adagiata, le cortine furono abbassate, poi
               il drappello si mise rapidamente in marcia preceduto da due mussalchi che portavano
               delle torce accese.</p>
            <p>Nel palazzo nessuno si era accorto di quell'audace rapimento compiuto nel colmo della
               notte e nel più profondo silenzio.</p>
            <p>I rapitori percorsero diverse vie oscure e deserte, poi si arrestarono dinanzi a un
               vasto caseggiato che rassomigliava nella costruzione a quei comodi e graziosi
               bengalow che si fabbricano gli inglesi che si stabiliscono nell'India.</p>
            <p>La porta era aperta e la gradinata illuminata da una grossa lampada.</p>
            <p>Un chitmudgar, accompagnato da quattro servi, aspettava il drappello.</p>
            <p>- Fatto? - chiese.</p>
            <p>- Sì, - rispose il fakiro. - Il tuo padrone sarà contento. - Il chitmudgar sollevò
               una tenda del palanchino e gettò su Surama, sempre addormentata, un rapido
               sguardo.</p>
            <p>- Sì, - disse poi. - È la principessa misteriosa. - Fece un segno ai servi. Questi
               presero il palanchino, l'alzarono e salirono frettolosamente la scala.</p>
            <p>- Potete andare, - disse allora il maggiordomo rivolgendosi alla scorta, - e anche tu
               gussain. È meglio che non ti si veda in questa casa.</p>
            <p>Eccovi cento rupie che il mio padrone vi regala. Buona notte. - Chiuse la porta e
               raggiunse i servi i quali avevano deposto il palanchino in una bellissima e ampia
               stanza, il cui centro era occupato da un letto incrostato di laminelle d'argento e di
               madreperla con ricchissima coperta di seta azzurra a ricami gialli.</p>
            <p>Il chitmudgar prese fra le robuste braccia la bella indiana che pareva morta, svolse
               la coperta di seta bianca e la mise a letto, coprendola per bene.</p>
            <p>- Portate via il palanchino ora - disse ai servi.</p>
            <p>Erano appena usciti quando un uomo entrò: era uno dei ministri del rajah.</p>
            <p>- Eccola signore - disse il maggiordomo, inchinandosi profondamente. - Le guardie del
               favorito hanno agito rapidamente e senza allarmare gli abitanti del palazzo. - Il
               ministro sollevò la coperta e guardò Surama.</p>
            <p>- È bellissima, - disse. - Il grande cacciatore è di buon gusto.</p>
            <p>- Devo svegliarla signore?</p>
            <p>- Che cosa ha adoperato il fakiro per addormentarla?</p>
            <p>- Gli ho dato tre fiorellini di carma-joga.</p>
            <p>- Ah! - fece il ministro.</p>
            <p>- Ne coltivo molti nel giardino.</p>
            <p>- Come potremo farla parlare?</p>
            <p>- Ho previsto tutto, signore.</p>
            <p>- Colla youma?</p>
            <p>- Ho qualche cosa di meglio - rispose il maggiordomo con un' sottile sorriso. - Fino
               da ieri ho preparato una infusione di bâng10 e di benafuli11.</p>
            <p>- Non s'addormenterà di più invece?</p>
            <p>- No, signore: la renderà furibonda e parlerà. Il benafuli modera l'azione
               dell'oppio.</p>
            <p>- Che si possa tentare la prova?</p>
            <p>- Quando tu vorrai, signore.</p>
            <p>- Tu mi assicuri che la principessa non soffrirà.</p>
            <p>- Rispondo io pienamente.</p>
            <p>- Agisci allora. - Il chitmudgar prese da una mensola una fiala di cristallo che
               conteneva un liquido giallastro, un piccolo coltello d'argento e s'avvicinò a
               Surama.</p>
            <p>- Bada di non farle male, - disse il ministro. - Noi non sappiamo ancora chi sia, ed
               il rajah desidera che si usi la più grande prudenza.</p>
            <p>- Non temere, signore - rispose il maggiordomo.</p>
            <p>Aprì le labbra di Surama, introdusse leggermente, con somma precauzione, la punta del
               coltello fra gli splendidi dentini che erano strettamente chiusi, poi facendo un
               piccolo sforzo li aprì.</p>
            <p>Subito un lungo sospiro sfuggì alla fanciulla; però gli occhi rimasero chiusi.</p>
            <p>Il chitmudgar prese la fiala e versò parecchie gocce nella gola della bella
               dormente.</p>
            <p>- Dieci - contò. - Bastano. - Aveva appena terminato di parlare, quando un fremito
               scosse il corpo di Surama. Pareva che fosse stata toccata da una scarica
               elettrica.</p>
            <p>- Si sveglia, signore - disse il chitmudgar. - Fra poco tu saprai tutto quello che
               vorrai. - Un secondo fremito, più intenso del primo, aveva fatto sussultare la
               giovane indiana.</p>
            <p>- Odi come respira più libera, signore? - disse il maggiordomo che non staccava gli
               sguardi da Surama - È segno che il suo sonno sta per finire. - D'un tratto Surama
               s'alzò di colpo a sedere, aprendo gli occhi. Il suo viso, sotto l'influenza di quella
               strana pozione somministratale dal chitmudgar era alterato e le sue pupille
               apparivano straordinariamente dilatate.</p>
            <p>Si guardò intorno con vivo stupore, fermando poi lo sguardo sui due uomini che le
               stavano presso, muti ed immobili.</p>
            <p>- Dove sono io? - chiese. - Questa non è la mia stanza! - Parve però che quel lampo
               di lucidità subito si spegnesse, poiché si portò una mano alla fronte, come se
               cercasse di risvegliare dei lontani ricordi.</p>
            <p>- Yanez! Mio sahib bianco! - esclamò dopo alcuni istanti. - Perché non ti vedo presso
               di me? Il rajah ha sempre bisogno di te?</p>
            <p>- Yanez! - mormorò il ministro, guardando il chitmudgar. - Chi sarà?</p>
            <p>- Taci signore e lasciala parlare per ora - rispose il maggiordomo. - La
               interrogherai più tardi. - Surama continuava a passarsi e ripassarsi la destra sulla
               fronte. I suoi occhi parevano seguissero qualche visione, perché li teneva sempre
               fissi dinanzi a sé.</p>
            <p>- Yanez, - riprese dopo un nuovo e più lungo silenzio. - Perché non vieni? Ho fatto
               un triste sogno l'altra notte, mio adorato sahib bianco.</p>
            <p>Un brutto uomo, un fakiro, è entrato nella mia casa e mi ha guardato a lungo. Diceva
               che un nemico aveva lanciato su di me il mal occhio! Che sia vero? Vieni amico, io ho
               paura, molta paura.</p>
            <p>La pietra di Salagraman e la kala bâgh non ti saranno fatali? Le corone costano
               troppo care!</p>
            <p>- Le corone! - mormorò il ministro aggrottando la fronte. - Di quali intende parlare
               questa fanciulla? Chitmudgar apri bene gli orecchi.</p>
            <p>- Non perdo una sillaba. - Surama aveva avuto in quel momento un improvviso accesso
               di collera.</p>
            <p>- Maledetto fakiro! - aveva gridato tendendo le pugna. - Non era vero che quel
               vecchio sconosciuto aveva gettato sulla mia casa il mal occhio! Tu eri stato pagato
               dal rajah o dall'avventuriero che cerca la rovina del mio sahib bianco!</p>
            <p>- Odi? - chiese il ministro.</p>
            <p>- Sì, - rispose il chitmudgar.</p>
            <p>- L'avventuriero deve essere il favorito.</p>
            <p>- Certo, signore. Taci, lasciala parlare. - Surama continuava a passarsi la destra
               sulla fronte che appariva imperlata di sudore. Il bâng operava, esaltandola a poco a
               poco.</p>
            <p>Vi fu un altro lungo silenzio, poi la giovane ravviandosi con una mossa nervosa i
               lunghi capelli neri continuò, guardando sempre dinanzi a sé: - Perché la Tigre della
               Malesia e Tremal-Naik non vengono in mio aiuto? Sono uomini forti che hanno vinta e
               uccisa la Tigre dell'India, il terribile Suyodhana che faceva tremare anche il
               governo del Bengala! Uscite dal tempio sotterraneo, venite, uccidete, distruggete!
               Yanez vuole la corona dell'Assam per darla a me! Chi vincerà voi che avete fatto
               tremare l'intero Borneo? Il Re del Mare è stato vinto, ma a quale prezzo? Voi siete
               degli eroi della Sonda!</p>
            <p>- Riesci a comprendere qualche cosa tu, chitmudgar? - chiese il ministro del rajah
               che cadeva di sorpresa in sorpresa.</p>
            <p>- No, signore.</p>
            <p>- Che il tuo bâng l'abbia fatta impazzire?</p>
            <p>- È impossibile.</p>
            <p>- Che cosa dice dunque questa fanciulla?</p>
            <p>- Aspettiamo.</p>
            <p>- Parla d'una corona però.</p>
            <p>- E di quella dell'Assam.</p>
            <p>- Che mistero è questo?</p>
            <p>- Abbi pazienza, signore. Forse si spiegherà meglio. - Surama si era nuovamente
               alzata ed i suoi sguardi si erano fissati, per la seconda volta, sul ministro.</p>
            <p>- Tu non sei il sahib bianco - gli disse. - Che cosa fai qui? - Il chitmudgar fece un
               segno come per dire: - Interroga pure.</p>
            <p>- No, - disse il ministro - io non sono il sahib bianco, però sono un suo fedelissimo
               amico.</p>
            <p>- Perché non vai allora ad avvertire la Tigre della Malesia?</p>
            <p>- Chi è?</p>
            <p>- Il più formidabile uomo delle isole della Sonda, - rispose Surama.</p>
            <p>- Le isole della Sonda! Dove si trovano quelle terre?</p>
            <p>- Là dove il sole nasce.</p>
            <p>- Quell'uomo viene dunque da lontano.</p>
            <p>- Molto da lontano: il Borneo non è vicino all'India.</p>
            <p>- E che cosa faceva quell'uomo laggiù?</p>
            <p>- Combatteva sempre.</p>
            <p>- Col sahib bianco?</p>
            <p>- No, contro gli inglesi ed i thugs di Rajmangal. - Il ministro che non comprendeva
               nulla, non essendo gli indiani troppo forti in geografia, guardò il chitmudgar, ma
               questi gli fece un segno imperioso che voleva dire "continua".</p>
            <p>- Rajmangal? - proseguì il ministro. - Dov'è?</p>
            <p>- Nel Bengala - rispose Surama.</p>
            <p>- Ed il sahib bianco ha ucciso il capo dei thugs?</p>
            <p>- Non lui: è stata la Tigre della Malesia.</p>
            <p>- E dov'è questa Tigre? Io non l'ho veduta alla corte del rajah.</p>
            <p>- Oh no! È nella pagoda sotterranea coi suoi malesi.</p>
            <p>- Dov'è questa pagoda?</p>
            <p>- Di fronte all'isola... a quell'isola dove hanno rubata la pietra di Salagraman.</p>
            <p>- Chi l'ha rubata?</p>
            <p>- Yanez.</p>
            <p>- Ancora questo nome misterioso, - mormorò il ministro. - Chi sono dunque quegli
               uomini? - Poi alzando la voce proseguì: - Sai il nome di quella pagoda?</p>
            <p>- No: so solo che è scavata in una collina che strapiomba nel fiume.</p>
            <p>- Di fronte alla pagoda di Karia, è vero?</p>
            <p>- Sì, sì, così mi hanno detto.</p>
            <p>- Chi l'abita?</p>
            <p>- Degli uomini che non sono indiani.</p>
            <p>- Molti?</p>
            <p>- Non lo so, - rispose Surama.</p>
            <p>- Perché sono venuti qui?</p>
            <p>- Per la corona.</p>
            <p>- Quale corona?</p>
            <p>- Dell'Assam. - Il ministro ed il chitmudgar si guardarono l'un l'altro con
               spavento.</p>
            <p>- Una qualche congiura si sta certamente tramando contro il rajah - disse il
               primo.</p>
            <p>- Continua a interrogarla, signore - rispose il secondo.</p>
            <p>- Ho paura di saper troppe cose.</p>
            <p>- Si tratta forse della vita del rajah. - Il ministro si rivolse verso Surama la
               quale non cessava di guardare dinanzi a sé.</p>
            <p>- Signora, - le disse, - chi guida quegli uomini? - Questa volta Surama non
               rispose.</p>
            <p>- Mi hai udito? - chiese il ministro.</p>
            <p>La giovane agitò le labbra come se volesse parlare, poi ricadde pesantemente sul
               letto, chiudendo gli occhi.</p>
            <p>- Il sonno l'ha ripresa, - disse il chitmudgar. - Non potrai sapere più nulla,
               signore.</p>
            <p>- E domani?</p>
            <p>- Bisognerebbe somministrarle una nuova dose di bâng e di benafuli, ma io non
               oserò.</p>
            <p>- Perché?</p>
            <p>- Potrebbe non risvegliarsi più mai. Non si può scherzare impunemente coll'oppio.</p>
            <p>- Ne so abbastanza d'altronde, - mormorò il ministro. - Andiamo ad avvertire subito
               il favorito e prendiamo le nostre misure per sorprendere quei misteriosi
               congiurati.</p>
            <p>Fortunatamente abbiamo i seikki e quelli sono guerrieri che non hanno paura di
               nessuno.</p>
            <p>- Date prima i vostri ordini, signore - disse il maggiordomo.</p>
            <p>- Lasciala riposare tranquilla e se si sveglia trattala coi dovuti riguardi. Può
               essere sotto la protezione del governatore del Bengala ed il rajah non ha alcun
               desiderio di far entrare gli inglesi in questa faccenda.</p>
            <p>Domani puoi venire alla corte?</p>
            <p>- Sì, mio signore. Ho un fratello che fa il chitmudgar.</p>
            <p>- Veglia attentamente.</p>
            <p>- Tutti i servi sono stati armati. - Il ministro uscì accompagnato dal maggiordomo e
               scese nel giardino che si estendeva dietro alla casa.</p>
            <p>Otto uomini, tutti armati, stavano intorno ad uno di quei palanchini chiamati dâk con
               due portatori di torce.</p>
            <p>- Al palazzo del rajah, - comandò il ministro. - Presto: ho molta fretta. - 14.
               Sandokan alla riscossa Era appena trascorsa mezz'ora da che Surama era stata rapita
               mercé l'audacia del fakiro, quando una delle serve entrava nella stanza, per
               annunciare alla sua giovane padrona il ritorno del capo della scorta con una lettera
               urgente della Tigre della Malesia.</p>
            <p>Quantunque fosse passata già la mezzanotte, la fedele indiana non aveva esitato a
               vestirsi prontamente e ad entrare, avendo ricevuto l'ordine di svegliarla nel caso
               che qualche messaggero si fosse presentato al palazzo.</p>
            <p>Il capo della scorta di Yanez si era fermato dinanzi alla porta, però udendo la donna
               mandare un grido altissimo, si era subito slanciato innanzi temendo che qualche grave
               pericolo minacciasse la fidanzata del portoghese.</p>
            <p>- Perché urli così? - aveva chiesto, mettendo una mano sull'impugnatura della
               scimitarra.</p>
            <p>- Sparita!</p>
            <p>- Chi?</p>
            <p>- La padrona!</p>
            <p>- È impossibile!</p>
            <p>- Guarda! Il letto è vuoto. - Il malese aveva fatto un gesto di stupore, poi la sua
               pelle era diventata grigiastra che è quanto dire pallidissima. Aveva veduto il letto
               disfatto, le coperte rovesciate e le lenzuola vuote.</p>
            <p>- Rapita! - aveva esclamato.</p>
            <p>- Lo vedi: non vi è più.</p>
            <p>- Che sia uscita?</p>
            <p>- No, perché la porta era chiusa e due servi vegliavano.</p>
            <p>- Chiama qui tutti e da' ordine di preparare due cavalli, i migliori che si trovano
               nelle scuderie. - La serva uscì correndo mentre il malese faceva il giro della
               stanza. La finestra colle imposte aperte lo colpì subito.</p>
            <p>- È per di là che l'hanno fatta scendere! - esclamò.</p>
            <p>Si curvò sul davanzale, allungò le braccia e trovò la corda ancora appesa al
               gancio.</p>
            <p>- Birbanti! - mormorò. - Come hanno fatto ad introdursi qui senza che nessuno li
               udisse e portarla via senza che Surama mandasse un grido o... - Si era bruscamente
               interrotto, portandosi una mano sulla fronte.</p>
            <p>- Che cosa provo io? - si chiese, guardandosi rapidamente intorno. - Si direbbe che
               il mio cervello diventa pesante e che un lieve torpore m'invade... e questo sottile
               profumo da dove proviene? Eppure io non vedo alcun fiore qui. - In quel momento
               entravano i servi, le serve ed i quattro malesi gridando e piangendo.</p>
            <p>- Silenzio, - disse il capo della scorta. - Ditemi innanzi tutto se voi sentite un
               qualche profumo sospetto qui. - Tutti fiutarono l'aria a varie riprese, poi uno dei
               servi esclamò: - Hanno nascosti qui dei carma-joga!</p>
            <p>- Che cosa sono? - chiese il capo.</p>
            <p>- Dei fiori che addormentano.</p>
            <p>- Cercateli. - I servi si misero a rovistare dappertutto, spostando i mobili,
               sollevando i tappeti ed i cortinaggi e riuscirono finalmente a trovare il piccolo
               mazzolino che il furbo fakiro aveva nascosto ed i pezzi di vetro della bottiglietta
               rotonda.</p>
            <p>- Gettiamoli subito via,- disse colui che li aveva scoperti. - Corriamo il rischio di
               addormentarci anche noi. - Il mazzolino fu lanciato attraverso la finestra
               aperta.</p>
            <p>- Ditemi ora, - disse il capo. - Avete veduto nessuno a entrare?</p>
            <p>- No - risposero tutti ad una voce.</p>
            <p>- E nessun rumore?</p>
            <p>- Nemmeno.</p>
            <p>- Avete dei sospetti?</p>
            <p>- No. - Ad un tratto uno dei servi mandò un grido: - E il gussain? Andiamo a vedere
               se c'è ancora. - La porta che comunicava col salotto fu aperta e tutti poterono
               constatare che il fakiro non vi era più.</p>
            <p>Un grido di rabbia sfuggì da tutte le bocche: - Il miserabile!</p>
            <p>- Che cosa volete dire? - chiese il capo. - Chi era? Un uomo forse?</p>
            <p>- Un fakiro - disse uno dei quattro malesi.</p>
            <p>- L'hai veduto anche tu?</p>
            <p>- Sì, capo.</p>
            <p>- Sono pronti i cavalli?</p>
            <p>- Sono davanti alla porta signore - rispose uno staffiere.</p>
            <p>- Vieni con me Loy, - comandò il capo. - Mi racconterai ciò che è avvenuto durante il
               viaggio.</p>
            <p>Non dobbiamo perdere un solo istante. Forse ho indugiato troppo. - Scesero
               rapidamente le scale, senza aver aggiunta nessuna altra parola e trovati i cavalli
               che scalpitavano dinanzi alla gradinata, trattenuti a stento da due servi, balzarono
               in sella allentando le briglie.</p>
            <p>- Dove andiamo, Kubang? - chiese Loy.</p>
            <p>- Alla pagoda sotterranea. Avvertiamo innanzi tutto la Tigre della Malesia.</p>
            <p>- Ed il capitano Yanez?</p>
            <p>- Il palazzo del rajah è chiuso di notte e poi il capitano non potrebbe tentare nulla
               in questo momento, mentre la Tigre e Tremal-Naik sono liberi e hanno uomini valenti
               con loro come Kammamuri e quel Bindar.</p>
            <p>Spingi il tuo cavallo e arma la tua carabina. La notte scorsa ho uccisa una spia nei
               pressi del nostro rifugio.</p>
            <p>- Ti aveva seguito?</p>
            <p>- Sì e per molte ore; però me la sono sbrigata presto. Non ho fatto altro che
               imboscarmi fra le centinaia di tronchi d'un banian e aspettare che mi passasse
               dinanzi. Una palla sola è stata sufficiente a chiudergli la bocca eternamente.</p>
            <p>Via, sferza! Sarà un colpo terribile anche per la Tigre della Malesia nell'apprendere
               la scomparsa di Surama, che ama come se fosse sua figlia. - I due cavalli, due
               splendidi corsieri del Guzerate, correvano come il vento, sollevando una fitta
               colonna di polvere, non essendo le antiche città indiane lastricate.</p>
            <p>In un quarto d'ora raggiunsero l'ultimo sobborgo che si estendeva lungo la riva
               sinistra del Brahmaputra e si gettarono nell'aperta campagna senza che i due malesi
               avessero incontrato fino allora alcun essere vivente.</p>
            <p>Un altro quarto d'ora dopo, galopparono fra le folte macchie di banian, di tara e di
               mangifere che nascondevano in gran parte l'enorme roccia nelle cui viscere s'apriva
               la pagoda sotterranea.</p>
            <p>- Preparati a raccontare tutto alla Tigre della Malesia, - disse il capo a Kubang. -
               Ci siamo. - Quattro uomini erano balzati bruscamente sul sentiero che conduceva al
               tempio, puntando le carabine.</p>
            <p>- Amici, - gridò il capo. - Presto, accorrete a svegliare il padrone. Notizie gravi.
               - Due sentinelle scomparvero fra le macchie mentre le altre si rimettevano in
               agguato, onde impedire che qualche spia s'avvicinasse.</p>
            <p>I due malesi, pochi istanti dopo, entravano nel tempio sotterraneo, preceduti da due
               dayachi muniti di torce e s'introducevano nella saletta già descritta, dove si
               trovavano mezzi vestiti la Tigre della Malesia, Tremal-Naik, Kammamuri e l'indiano
               Bindar.</p>
            <p>- Che notizie rechi? - chiese il primo non senza una certa commozione. - Se sei
               tornato così presto vuol dire che qualche grave avvenimento è accaduto in città.</p>
            <p>- Gravissimo, Tigre della Malesia: Surama è stata rapita. Il mio compagno ti narrerà
               tutto. - Vi fu fra quei quattro uomini un momento di silenzio angoscioso: il pirata e
               Tremal-Naik rimasero come fulminati.</p>
            <p>- Scomparsa! - esclamò poi il primo con voce terribile. - Chi può aver osato tanto?
               Yanez lo sa?</p>
            <p>- No padrone, - rispose il malese. - Surama è stata portata via forse un paio d'ore
               fa.</p>
            <p>- E da chi? - domandò Tremal-Naik stringendo i pugni, mentre il maharatto si
               strappava i peli dalla rada barba.</p>
            <p>- Ascoltatelo, - disse Sandokan.</p>
            <p>- Parla! Parla! - gridarono tutti ad una voce.</p>
            <p>Il malese che era ai servigi di Surama narrò rapidamente quanto era avvenuto, non
               dimenticando di far cadere i suoi sospetti sul gussain dal braccio anchilosato.
               Quella circostanza colpì subito Bindar.</p>
            <p>- Un fakiro che porta un ramoscello chiuso entro il pugno, - disse l'indiano, quando
               il malese ebbe terminato. - Non ve n'è che uno in tutta la città: Tantia.</p>
            <p>- Lo conosci tu? - chiese la Tigre della Malesia.</p>
            <p>- Sì, di vista, sahib, - rispose l'indiano.</p>
            <p>- Che tipo è?</p>
            <p>- Uhm! Non gode troppo buona fama quel fakiro. Si dice che sia una spia del rajah o
               dei suoi ministri.</p>
            <p>- Sai dove abita? - chiese Tremal-Naik.</p>
            <p>- Ordinariamente sui gradini delle pagode e domani è venerdì, è vero?</p>
            <p>- Sì, - rispose Kammamuri.</p>
            <p>- Lo potremo vedere di certo dinanzi alla pagoda di Karia. Io in tale giornata l'ho
               sempre veduto a fare il giuoco del fiore in compagnia di alcuni saniassi, che devono
               essere i suoi protettori ed anche i suoi sfruttatori.</p>
            <p>- Ecco il punto di partenza, - disse Sandokan che non aveva perduto una sillaba. -
               Purché non vi siano due di quei birbanti!</p>
            <p>- No, sahib, ne sono sicuro, - rispose Bindar. - Io conosco la città a menadito
               abitando qui da undici anni e non ho mai veduto un gussain che somigliasse a
               quello.</p>
            <p>- Tu, hai notato qualche altro segno particolare su quel fakiro? - chiese Tremal-Naik
               al malese di Surama.</p>
            <p>- Sì, una larga cicatrice sulla fronte, che mi parve prodotta più da un terribile
               colpo di frusta che da un'arma da taglio.</p>
            <p>- È Tantia! - esclamò Bindar. - Anch'io ho notato quel segno violaceo che sembra un
               leggero solco.</p>
            <p>- A che ora va ad occupare i gradini della pagoda? - chiese Sandokan.</p>
            <p>- L'ho sempre veduto di buon'ora. Nel pomeriggio dorme sotto i banian.</p>
            <p>- Coi suoi saniassi?</p>
            <p>- Sì, sahib.</p>
            <p>- La bangle è sempre pronta?</p>
            <p>- È nascosta fra i canneti della riva.</p>
            <p>- Tremal-Naik, partiamo. Non mancano che tre ore all'alba.</p>
            <p>- Quanti uomini? - chiese il bengalese.</p>
            <p>- Una diecina basteranno. Gli altri rimangano a guardia di quel caro Kaksa
               Pharaum.</p>
            <p>Il ministro deve essere ora più sorvegliato che mai. Se dovesse fuggirci sarebbe
               finita per noi e anche per Yanez.</p>
            <p>- Padrone, - disse - devo avvertire il capitano?</p>
            <p>- Per ora no. Andiamo, amici: un'ora perduta vale un giorno in questi momenti. -
               Kammamuri era subito uscito per scegliere gli uomini che dovevano accompagnarli.</p>
            <p>Sandokan e Tremal-Naik si vestirono rapidamente, presero le loro armi e lasciarono il
               salotto.</p>
            <p>Fuori dalla pagoda sotterranea dieci malesi, fra i quali si trovava anche il malese
               di Surama, li aspettavano insieme a Bindar ed a Kammamuri.</p>
            <p>Ad un fischio mandato dalla Tigre della Malesia, le sentinelle che vegliavano nelle
               macchie circostanti, erano accorse.</p>
            <p>- Nulla di sospetto? - chiese Tremal-Naik.</p>
            <p>- No.</p>
            <p>- In marcia, - comandò allora Sandokan.</p>
            <p>I quattordici uomini scomparvero fra le macchie che s'allargavano intorno alla
               roccia, avviandosi verso la riva del Brahmaputra.</p>
            <p>Bindar si era messo alla testa, subito seguìto da Sandokan e da Tremal-Naik i quali
               tenevano le carabine sotto il braccio onde essere più pronti a servirsene.</p>
            <p>Il fiume muggiva sordamente a breve distanza, nondimeno tutti aprivano ben bene gli
               occhi e tendevano gli orecchi, avendo già saputo che il capo della scorta di Yanez,
               la notte precedente, aveva ucciso un individuo sospetto che lo aveva seguìto per
               parecchie ore.</p>
            <p>Giunti a duecento passi dal corso d'acqua, si gettarono in mezzo ad un macchione di
               nagatampo, bellissimi alberi, dal legname così duro che gli europei lo hanno chiamato
               legno del ferro e che producono dei fiori assai profumati, dei quali si servono le
               eleganti indiane per ornarsene i capelli.</p>
            <p>- La bangle non è che a pochi passi - disse Bindar, volgendosi verso Sandokan e
               Tremal-Naik.</p>
            <p>- Che ci sia ancora?</p>
            <p>- L'ho visitata ieri mattina, sahib. - Attraversarono anche quella macchia e
               s'impegnarono fra una immensa quantità di calamus, che s'aggrovigliavano gli uni
               cogli altri come giganteschi serpenti, spingendosi fino sulla riva dove formano delle
               strane volte.</p>
            <p>Bindar s'immerse fra le canne acquatiche e ben presto un grido di trionfo avvertì
               Tremal-Naik e Sandokan che la grossa imbarcazione era stata trovata.</p>
            <p>- Lesti, - disse il pirata. - Dobbiamo approdare prima che l'alba sorga. - La bangle,
               spinta da Bindar, s'avanzava spaccando o curvando le canne che le ostacolavano la
               marcia.</p>
            <p>I malesi ed i loro capi s'imbarcarono rapidamente, prendendo subito il largo senza
               troppo agitare i lunghissimi remi.</p>
            <p>- Diritti verso l'isolotto! - aveva comandato Sandokan.</p>
            <p>La notte era calma, tranquillissima anzi. Non si udivano che il mormorìo delle acque
               frangentisi contro i canneti che coprivano la riva e le grida delle anitre bramine e
               delle oche, le prime a svegliarsi sui grandi fiumi dell'India.</p>
            <p>Sandokan e Tremal-Naik, sdraiati sulla prora della grossa imbarcazione, guardavano
               attentamente le due rive e l'isolotto sul quale giganteggiava la celebre pagoda che
               racchiudeva nuovamente, nei suoi sotterranei, la famosa pietra di Salagraman.</p>
            <p>Quantunque fossero sicurissimi che nessuno li avesse veduti partire, pure non si
               sentivano interamente tranquilli.</p>
            <p>Il rapimento di Surama doveva averli profondamente impressionati e forse per istinto
               avevano compreso che qualche sospetto doveva essersi infiltrato nell'anima dei
               ministri del rajah.</p>
            <p>Il segreto, fino allora così bene custodito, sulle origini di quella bellissima
               ragazza, doveva essere stato tradito da qualcuno. Diversamente a quale scopo
               l'avrebbero rapita?</p>
            <p>- Vi è un mistero qui sotto, - disse Sandokan a Tremal-Naik, - e che noi dobbiamo
               decifrare. Non ammetterò mai che Yanez possa aver commesso qualche imprudenza da
               destare dei sospetti nell'animo del rajah. Nessuno deve più qui rammentarsi della
               bambina venduta ai thugs bengalesi.</p>
            <p>- Era precisamente quello che pensavo anch'io in questo momento - rispose
               l'indiano.</p>
            <p>- E chi può aver tradito il segreto? I miei uomini sono d'una fedeltà a tutta prova e
               adorano me e Yanez come due divinità. Un milione di rupie offerto dal rajah, li
               lascerebbe assolutamente impassibili perché sono incorruttibili.</p>
            <p>- Non ho alcun dubbio sui tuoi malesi e sui tuoi dayachi, - rispose Tremal-Naik.</p>
            <p>- Ah! Se potessi sapere... Saccaroa! Ed il greco che si è battuto con Yanez? l'hai
               dimenticato tu? - Tremal-Naik ebbe un soprassalto.</p>
            <p>- Tu credi? - chiese con viva emozione.</p>
            <p>- Che quell'uomo l'abbia fatta rapire, non perché sospetti forse in quella fanciulla
               una formidabile rivale del rajah, bensì per vendicarsi della sciabolata che
               ricevette.</p>
            <p>- Se tutto fosse questo non si tratterebbe che di riprendergliela, - disse
               Tremal-Naik. - Una cosa non troppo difficile per noi, è vero Sandokan?</p>
            <p>- Aspetta che io abbia quel fakiro nelle mie mani e vedrai come lo farò cantare! Lo
               costringerò io a dirmi dove l'hanno nascosta, dovessi mettere sossopra tutta la
               popolazione di Gauhati.</p>
            <p>Quando ho sottomano i miei malesi ed i miei dayachi, non ho paura di tutti i seikki
               del principe, se ne avrà allora.</p>
            <p>- Ti ho udito più volte parlare di quei seikki - disse Tremal-Naik. - Tu devi avere
               qualche idea.</p>
            <p>- Penso mio caro che non sarà con una trentina di pirati, per quanto valorosi ed
               audaci, che si potrà conquistare un trono, - rispose Sandokan. - Tu mi dicesti che
               quei valorosi soldati servono chi meglio li paga.</p>
            <p>- È vero.</p>
            <p>- Che cosa saranno per noi centomila rupie? Una corona vale ben di più.</p>
            <p>Aspetta che Surama sia nuovamente libera ed io mi occuperò di questo importante
               affare.</p>
            <p>Ah! Ci siamo già! Sbarchiamo.</p>
            <p>- E l'alba spunta, - rispose Tremal-Naik.</p>
            <p>La bangle aveva gettata già l'ancora a pochi passi dalla riva meridionale
               dell'isolotto, poi i malesi l'avevano spinta verso terra servendosi dei loro lunghi
               remi.</p>
            <p>- Fingiamo di essere cacciatori, - disse Sandokan ai suoi uomini. - Vedo alzarsi fra
               questi canneti stormi di oche, di anitre, di bozzagri e di marabù.</p>
            <p>Fuciliamoli finché la pagoda sarà aperta e...</p>
            <p>- Fermi, - disse in quel momento Bindar.</p>
            <p>- Che cos'hai veduto?</p>
            <p>- Comincia la nagaputsciè, - aggiunse Bindar.</p>
            <p>- Che cos'è ciò?</p>
            <p>- Mi ero dimenticato di dirti, sahib, che quest'oggi scade appunto l'uffizio del
               serpente, - rispose l'indiano.</p>
            <p>- Ne so meno di prima: tu ti scordi facilmente che io non sono indiano.</p>
            <p>- È una festa che fanno le donne, sicché ne vedremo moltissime qui. Mancheranno
               invece gli uomini.</p>
            <p>- Meglio per noi: così non ci daranno impiccio quando piomberemo sul fakiro.</p>
            <p>E perché vengono qui le donne?</p>
            <p>- Perché su queste rive abbondano l'arisci ed il margosano.</p>
            <p>- Due piante acquatiche?</p>
            <p>- Sì, sahib.</p>
            <p>- Andiamo a cacciare fra i margosani allora. - Diede ordine a tre malesi di rimanere
               a guardia della bangle, poi tutti scesero fra i canneti che pullulavano di uccelli
               acquatici.</p>
            <p>La luce diurna si diffondeva rapidissima e si udivano già a risuonare nella pagoda i
               giganteschi tumburà, quegli enormi tamburi ricchi di dorature e di pitture, coi quali
               s'annunciano le feste religiose ed i tam-tam.</p>
            <p>Fra i canneti e le piante di loto che tappezzavano le rive, volavano via vere nubi di
               tortorelle dalle piume bianche, che mandavano lievi grida, cakinni, colombi di tutte
               le tinte, pernici, beccaccini, corvi, bozzagri e gypaeti insieme con oche ed
               anitre.</p>
            <p>Sandokan, Tremal-Naik ed i malesi non tardarono ad aprire il fuoco, più per farsi
               credere cacciatori che per fare delle prede, non avendo con loro alcun fucile da
               caccia.</p>
            <p>Tutto quel baccano infatti non ebbe altro risultato che di far stramazzare qualche
               oca, colpita miracolosamente da una palla di carabina.</p>
            <p>La caccia durò una mezz'ora, poi fu sospesa, poiché cominciavano a giungere sulla
               riva delle donne per compiere la cerimonia del nagaputsciè, ossia l'uffizio del
               serpente.</p>
            <p>Quella strana festa viene eseguita parecchie volte all'anno ed ha per iscopo
               d'invocare la protezione delle divinità per avere una numerosa prole.</p>
            <p>I serpenti hanno nulla a che fare in questa funzione, poiché i sapwallah, ossia gli
               incantatori, non si fanno nemmeno vedere, né figurano alcun cobra-capello, né il più
               infimo naja.</p>
            <p>Il tutto si limita ad una semplice passeggiata, che fanno le donne sulle rive dei
               fiumi o degli stagni, dove abbondano soprattutto le piante chiamate arisci e
               margosano.</p>
            <p>Giunte sotto quegli alberi che non nascono che fra i bassifondi, le indiane depongono
               una pietra chiamata lingam, già venerata da tutti i bramini e da tutti i sivani,
               d'una forma che non si può descrivere perché troppo oscena, ma che per la circostanza
               è unita da due piccole serpi pure di pietra.</p>
            <p>Dopo averla ben lavata nell'acqua del fiume o dello stagno, vi accendono dinanzi
               alcuni pezzi di legno, destinato specialmente a quelle specie di sacrifici e vi
               gettano sopra dei fiori chiedendo al dio a cui sono fedeli, ricchezze, numerosa prole
               e molti anni di vita ai loro mariti.</p>
            <p>Terminate alcune preghiere abbandonano quelle pietre sul luogo onde altre donne che
               non le posseggono se ne possano servire.</p>
            <p>Se per caso sulle rive non trovano alcuna pianta di arisci o di margosano, portano
               con loro alcuni rami di quegli alberi e li piantano da una parte e dall'altra del
               lingam, in modo da formare una specie di baldacchino.</p>
            <p>L'arisci, per le donne indiane viene riguardato come il maschio ed il margosano come
               la femmina, quindi raccolgono più rami dell'uno o dell'altro secondo il desiderio dei
               loro mariti.</p>
            <p>Sandokan vedendo giungere le prime schiere di donne, chiamò i suoi cacciatori onde
               non disturbare quelle cerimonie e, guidato da Bindar, s'avviò verso la grande pagoda
               dove sperava di trovare il misterioso fakiro che aveva rapita Surama.</p>
            <p>Attraversati alcuni boschetti di fichi baniani e di cassie latifoglie, che
               somministrano agli indù dei fiori molto carnosi e assai nutrienti, si trovarono
               improvvisamente dinanzi al vasto piazzale che si estendeva intorno alle gradinate
               della pagoda.</p>
            <p>Bindar che precedeva sempre la truppa, aveva subito fatto un salto indietro.</p>
            <p>- Che cos'hai? - aveva subito chiesto Sandokan.</p>
            <p>- Lui!</p>
            <p>- Chi lui?</p>
            <p>- Il gussain! - Sandokan si volse verso il malese di Surama mostrandogli il
               fakiro.</p>
            <p>- Padrone! - esclamò il malese.</p>
            <p>- Lo vedi quel fakiro che ha un braccio rigido?</p>
            <p>- Il birbante!</p>
            <p>- Lo riconosci?</p>
            <p>- Sì, è quello che è venuto nel palazzo a levare il mal occhio.</p>
            <p>- Non t'inganni?</p>
            <p>- No, padrone: è proprio lui. Ecco la cicatrice che gli sfregia la fronte.</p>
            <p>- Va bene: siamo su una buona pista. - Il gussain Tantia si trovava seduto sui
               gradini dell'entrata principale della pagoda, tenendo in mano una conchiglia del
               genere dei corni d'Ammone, simile alla famosa pietra di Salagraman, piena di latte,
               che doveva, secondo il rito, essere stato prima versato sul lingam, per poterlo
               efficacemente offrire ai moribondi, onde potessero rendersi degni di godere le
               delizie del cailasson, ossia del paradiso indiano.</p>
            <p>Intorno a lui sonnecchiavano dieci o dodici altri fakiri che appartenevano però alla
               classe dei saniassi, pessimi individui più dediti al brigantaggio che alle pratiche
               religiose e che sono assai temuti da tutti gli indiani.</p>
            <p>Ed infatti oltre le lunghe barbe che davano loro un aspetto ripugnante, ai
               lunghissimi capelli che da anni non dovevano aver conosciuto l'uso del pettine e che
               erano imbrattati di fango rossastro, per farsi maggiormente temere, avevano a fianco
               dei nodosi bastoni.</p>
            <p>- Sono quelli i suoi protettori? - chiese Sandokan con profondo disprezzo, volgendosi
               verso Bindar.</p>
            <p>- Sì, sahib.</p>
            <p>- Bella scorta!</p>
            <p>- Guardati, perché sono cattivi e nell'istesso tempo molto rispettati.</p>
            <p>- Mi degnerò appena di prenderli a calci. Sarebbe troppo onore per loro, se mi
               servissi della carabina o della scimitarra.</p>
            <p>Accampiamoci sotto l'ombra fresca di questo superbo pipal e tu malese mio cerca di
               non farti vedere dal fakiro. Potrebbe riconoscerti ancora.</p>
            <p>- Sì, padrone - rispose il pirata, sdraiandosi dietro ai suoi compagni.</p>
            <p>- Ed ora, giacché abbiamo portato con noi delle provviste, facciamo colazione, -
               disse Tremal-Naik.</p>
            <p>Senza preoccuparsi delle donne che entravano in gran numero nella pagoda e che si
               facevano dare dal fakiro alcune gocce di latte che mettevano religiosamente entro
               delle microscopiche ampolle, per serbarle probabilmente pei loro mariti o congiunti,
               trassero le provviste, che i malesi, sempre prudenti perché abituati alle lunghe
               spedizioni, avevano rinchiuse in sacchetti di tela e consistenti in carne fredda,
               biscotti e bottiglie di arak.</p>
            <p>Il fakiro pareva non si fosse accorto affatto della presenza di quel drappello che
               bivaccava sotto le piante. Continuava a vendere il suo latte, mentre i suoi
               protettori dormivano al sole, certi di dividere una buona giornata.</p>
            <p>Terminato il pasto, i malesi ed i loro capi, si misero a fumare, aspettando
               impazientemente il momento d'impadronirsi del fakiro.</p>
            <p>Non fu però che verso il tramonto che Tantia lasciò i gradini della pagoda,
               coll'evidente intenzione di tornarsene in città.</p>
            <p>I saniassi si erano svegliati e armati dei loro bastoni, gli si erano messi alle
               calcagna impazienti forse di dividere il prezzo della vendita del latte sacro.</p>
            <p>- In piedi - aveva comandato Sandokan. - Li sorprenderemo sotto le macchie.</p>
            <p>Tu malese resta indietro, onde non s'accorgano delle nostre intenzioni. - Il
               drappello si cacciò sotto i fichi baniani, sparando qualche colpo contro i pappagalli
               che cicalavano rumorosamente ed in grande numero, fra i frondosi rami di quegli
               splendidi e maestosi alberi.</p>
            <p>Il fakiro pareva che non avesse anche questa volta prestata alcuna attenzione a quei
               cacciatori ed aveva continuata la sua via sempre seguìto da quei luridi saniassi.</p>
            <p>Già aveva percorso quasi mezzo chilometro accostandosi sempre più alla riva, dove
               aveva certo la sua barca, quando Sandokan e Tremal-Naik, che lo avevano preceduto
               girando le macchie, gli sbarrarono la via, tenendo le carabine in mano.</p>
            <p>- Alto, fakiro! - gridò il primo, mentre i malesi si radunavano rapidamente dietro di
               lui.</p>
            <p>Tantia li guardò tranquillamente, dicendo: - Non ho più latte da vendere, e poi ai
               cacciatori non ne do mai.</p>
            <p>- Si tratta di qualche cosa di più importante del latte, amico, - rispose
               Sandokan.</p>
            <p>Questa volta il gussain li guardò sospettosamente.</p>
            <p>- Che cosa vuoi tu? Non vedi che sono un fakiro?</p>
            <p>- È bene un fakiro che mi occorre.</p>
            <p>- Va' a cercarne un altro.</p>
            <p>- Un altro non saprebbe dirmi quello che voglio sapere da te.</p>
            <p>- Da me! - esclamò il gussain con inquietudine. - Tu vedi che io sono un pover'uomo
               che non si occupa che della vendita del latte sacro e del mal occhio.</p>
            <p>- È appunto perché tu sai togliere le occhiate fatali, che noi abbiamo bisogno di te,
               - disse Tremal-Naik.</p>
            <p>- Io non ho tempo in questo momento. Devo tornare in città essendo atteso da un
               grande personaggio della corte.</p>
            <p>- Quello aspetterà - disse Sandokan con tono minaccioso. - Congeda la tua scorta e
               vieni con noi.</p>
            <p>- Io non vado mai solo.</p>
            <p>- Basta fakiro! Obbedisci! - I saniassi vedendo che la faccenda prendeva una brutta
               piega, impugnarono i loro randelli e si misero dinanzi al gussain urlando a
               squarciagola: - Largo, canaglie! - Sandokan si volse verso i malesi dicendo: -
               Spazzate questi furfanti! - Non aveva ancora terminato il comando che i pirati,
               guidati da Kammamuri e da Bindar, si erano scagliati, impugnando le carabine per la
               canna onde servirsene come mazze.</p>
            <p>I saniassi lasciarono andare alcune randellate, poi scapparono come lepri in tutte le
               direzioni lasciando lì il loro protetto.</p>
            <p>- Ora briccone, - disse Sandokan, scrollando bruscamente il disgraziato fakiro -
               verrai con noi.</p>
            <p>- Non mi uccidete! - balbettò il povero diavolo terrorizzato.</p>
            <p>- Non saprei che cosa farne della tua pelle, - rispose Sandokan. - Non sarebbe buona
               nemmeno per fabbricare un tumburà. È la tua lingua che mi occorre.</p>
            <p>- Vuoi strapparmela, signore! - strillò il gussain tremando.</p>
            <p>- Allora non parlerebbe più mentre noi abbiamo bisogno invece che canti e molto alto.
               Cammina e basta.</p>
            <p>- Dove volete condurmi?</p>
            <p>- Lo saprai più tardi.</p>
            <p>- Bada che io ho il potere di gettare il mal occhio.</p>
            <p>- Finiscila, cialtrone! - disse Tremal-Naik. - Già i tuoi saniassi non torneranno a
               liberarti. Avanti! - I malesi si presero in mezzo il gussain e lo spinsero verso la
               riva che era poco lontana.</p>
            <p>La notte era già calata, quando il drappello giunse dinanzi alla bangle, la quale era
               nascosta fra i canneti.</p>
            <p>- Nulla di sospetto? - chiese Sandokan ai due dayachi che erano rimasti a bordo.</p>
            <p>- No, padrone, - risposero ad una voce.</p>
            <p>- Imbarchiamoci e torniamo presto. Io non so che cosa sia, eppure non sono tranquillo
               questa sera.</p>
            <p>- Che cosa temi? - chiese Tremal-Naik, mettendo piede sul ponte. - Finora tutto è
               andato bene.</p>
            <p>- Eppure vorrei già essere nella pagoda sotterranea.</p>
            <p>- Infatti tu mi sembri irrequieto.</p>
            <p>- È il rapimento di Surama che mi ha tolto la mia solita tranquillità, - rispose
               Sandokan. - Io non cesso dal chiedermi perché l'hanno portata via.</p>
            <p>- Il fakiro è nelle nostre mani e ce lo dirà. - In quel momento due detonazioni
               ruppero il silenzio che regnava sul fiume, rumoreggiando sinistramente sotto le folte
               boscaglie che si prolungavano lungo le rive.</p>
            <p>Sandokan aveva spiccato un salto.</p>
            <p>- Le carabine dei miei uomini! - aveva esclamato. - Amici, preparatevi al
               combattimento! - 15. L'attacco della pagoda sotterranea Dopo quei due spari, che
               annunciavano qualche cosa di grave, essendosi uditi verso la sinistra, ossia nella
               direzione in cui si trovava la pagoda sotterranea, era tenuto dietro un lungo
               silenzio.</p>
            <p>Quei due colpi dovevano essere stati sparati dalle sentinelle, che vegliavano fra le
               macchie che circondavano l'immensa roccia. Sandokan conosceva troppo bene le carabine
               dei suoi uomini per non ingannarsi.</p>
            <p>- Che abbiano fatto fuoco contro qualche spia? - chiese Tremal-Naik a Sandokan, il
               quale, curvo sulla prora della bangle, ascoltava attentamente.</p>
            <p>- Non lo so - rispose il pirata. - Tuttavia le mie inquietudini sono cresciute. Si
               direbbe che io prevedo qualche tradimento.</p>
            <p>- Può essere anche un falso allarme, amico, - disse Tremal-Naik.</p>
            <p>- Taci! - Altri due spari rintronarono in quell'istante, seguìti quasi subito da una
               scarica nutrita.</p>
            <p>- Queste non sono le carabine dei miei uomini! - esclamò Sandokan. - Si attacca il
               nostro rifugio! Presto amici, date dentro ai remi! I minuti sono preziosi! - I malesi
               non avevano certo bisogno di essere incoraggiati. Arrancavano furiosamente facendo
               fare alla pesante barcaccia dei veri salti.</p>
            <p>Ormai nessuno più dubitava che la pagoda sotterranea fosse stata assalita. Le
               scariche si succedevano alle scariche ed echeggiavano dietro la roccia.</p>
            <p>Sandokan si era messo a passeggiare pel ponte come una tigre in gabbia. Di quando in
               quando si fermava per tendere gli orecchi, poi gridava: - Presto! Presto, amici!
               Assalgono i nostri compagni. - Anche Tremal-Naik era diventato nervosissimo e
               tormentava il grilletto della sua carabina, ripetendo a sua volta: - Sì presto,
               presto! - Un combattimento furioso doveva essere stato impegnato dinanzi l'entrata
               della pagoda.</p>
            <p>Sandokan distingueva nettamente gli spari delle carabine malesi, le quali avevano un
               suono più forte di quelle indiane.</p>
            <p>La bangle finalmente, sotto un ultimo e più poderoso sforzo dei rematori, toccò la
               riva quasi di fronte alla roccia.</p>
            <p>- Gettate l'ancora e seguitemi! - gridò Sandokan:' - Ed il fakiro? - chiese
               Tremal-Naik.</p>
            <p>- Che un uomo, ma uno solo, rimanga a guardia di lui, - rispose Sandokan. - Già non
               potrà scappare.</p>
            <p>Su, lesti e non fate rumore. Prenderemo gli indiani alle spalle! - Balzarono a terra
               e si cacciarono fra le macchie, mentre la fucileria continuava a rumoreggiare con
               crescente intensità ripercuotendosi sotto le immense volte di verzura dei tara e dei
               fichi baniani.</p>
            <p>I pirati correvano veloci senza però far troppo rumore, quantunque le detonazioni
               delle carabine coprissero il rompersi dei rami.</p>
            <p>Giunti a trecento passi dall'entrata della pagoda, Sandokan arrestò il drappello
               dicendo: - Fermatevi qui, e che nessun si muova finché non sarò ritornato. Vieni
               Tremal-Naik: prima d'impegnarci a fondo andiamo a contare i nostri avversari.</p>
            <p>- Approvo pienamente la tua prudenza - rispose il bengalese. - Se noi venissimo
               distrutti, Yanez e Surama sarebbero perduti.</p>
            <p>Non precipitiamo quindi le cose. - Si gettarono a terra e si allontanarono,
               strisciando attraverso ad una folta macchia di banani selvatici.</p>
            <p>Raggiunto il margine di essa si fermarono.</p>
            <p>- Eccoli, - aveva sussurrato Sandokan. - Sono i seikki! Me l'ero immaginato.</p>
            <p>- Molti?</p>
            <p>- Una quarantina per lo meno. - Tremal-Naik si spinse un po' più innanzi, sporgendo
               il capo attraverso le immense foglie d'un banano.</p>
            <p>Una quarantina d'uomini sparava senza interruzione verso l'entrata della pagoda
               sotterranea.</p>
            <p>Erano tutti seikki e li comandava un capitano che portava sull'elmetto un grosso
               ciuffo di penne rosse.</p>
            <p>Per offrire meno bersaglio, erano tutti stesi bocconi, tuttavia sette od otto soldati
               giacevano senza vita dinanzi alla pagoda.</p>
            <p>Probabilmente quei valorosi guerrieri avevano cercato di prendere d'assalto il
               rifugio ed erano stati respinti.</p>
            <p>- Che cosa dici di fare, Sandokan? - chiese Tremal-Naik.</p>
            <p>- Di assalirli alle spalle, senza ritardo, - rispose il pirata; - affido però a te un
               pericoloso incarico.</p>
            <p>- Quale?</p>
            <p>- Quello d'impadronirti del capitano dei seikki. Quell'uomo mi è assolutamente
               necessario.</p>
            <p>- Vivo o morto te lo porterò.</p>
            <p>- È vivo che mi occorre. Andiamo a chiamare i nostri uomini. - Riattraversarono la
               macchia e raggiunsero i malesi che parevano frementi di menare le mani, incominciando
               ad ubriacarsi coll'odore della polvere.</p>
            <p>- Siete pronti? - chiese Sandokan.</p>
            <p>- Tutti, Tigre della Malesia, - risposero ad una voce.</p>
            <p>- Tu Kammamuri seguirai il tuo padrone e non lo lascerai un istante. - Poi volgendosi
               verso i malesi aggiunse: - Vi avverto di fare una scarica; una sola, mandando nel
               medesimo tempo il vostro grido di guerra onde avvertire i compagni che si trovano
               nella pagoda, poi caricate colle scimitarre. Mi avete bene compreso?</p>
            <p>- Sì, Tigre della Malesia.</p>
            <p>- Avanti allora, e non dimenticate che le vecchie tigri di Mompracem hanno sempre
               vinto. - Partirono quasi a passo di corsa, tanto erano impazienti di prendere parte
               al combattimento, tenendo il dito sul grilletto delle carabine.</p>
            <p>Sandokan li precedeva con Tremal-Naik e Kammamuri.</p>
            <p>Quando giunsero sull'orlo della macchia, i seikki erano a soli venti passi
               dall'entrata del rifugio ed il fuoco degli assediati cominciava a rallentare.</p>
            <p>- Giungiamo in buon punto, - disse Sandokan.</p>
            <p>Snudò la scimitarra, impugnò una delle due pistole che portava alla cintura, due
               splendide armi a doppio colpo, e si slanciò gridando con voce tuonante: - Su, tigri
               di Mompracem! - Un urlo selvaggio, acutissimo, il grido di guerra di quei formidabili
               scorridori dei mari della Sonda, echeggiò coprendo il fragore della fucileria,
               seguito subito da una scarica.</p>
            <p>I seikki che non s'aspettavano certo quell'attacco, balzarono prontamente in piedi,
               mentre dall'interno della pagoda gli assediati rispondevano al grido di guerra dei
               loro compagni.</p>
            <p>Sandokan ed i suoi valorosi si erano slanciati furiosamente all'attacco, caricando
               colle scimitarre e urlando come ossessi onde farsi credere in maggior numero.</p>
            <p>Sette od otto indiani erano caduti sotto la scarica, quindi il loro numero erasi
               considerevolmente diminuito; tuttavia quantunque fossero presi fra due fuochi, poiché
               gli assediati si erano pure slanciati all'assalto, non smentirono nemmeno in quel
               momento la fama di essere i più valorosi guerrieri della grande penisola
               indostana.</p>
            <p>Colla rapidità del lampo si disposero su due fronti, mettendo anche loro mano alle
               scimitarre e per qualche istante sostennero il doppio urto dei selvaggi figli della
               Malesia, difendendosi disperatamente.</p>
            <p>Disgraziatamente avevano dinanzi a loro il più famoso guerriero della Malesia. Con un
               impeto irresistibile Sandokan s'era gettato in mezzo alle file sciabolandole
               terribilmente e scompaginandole.</p>
            <p>Nessuno poteva resistere a quell'uomo, che atterrava un nemico ogni volta che la sua
               scimitarra calava.</p>
            <p>Le linee sfondate da quel fulmineo attacco, si ruppero nonostante gli sforzi che
               faceva il capitano per tenerle salde, poi si sbandarono.</p>
            <p>Nel momento però in cui scappavano da tutte le parti inseguiti vigorosamente da una
               dozzina e mezzo di malesi, che facevano fuoco onde impedire loro di riordinarsi,
               Tremal-Naik e Kammamuri si erano gettati addosso al capitano, atterrandolo di colpo e
               legandolo solidamente.</p>
            <p>Sandokan frattanto si era avvicinato al vecchio Sambigliong che teneva ben stretto il
               ministro Kaksa Pharaum che pareva più morto che vivo.</p>
            <p>- Quanti uomini hai perduto? - gli chiese con una certa ansietà il pirata.</p>
            <p>- Due soli, Tigre della Malesia, - rispose il vecchio tigrotto. - Ci eravamo subito
               trincerati dietro le rocce, dove le palle dei seikki non potevano raggiungerci.</p>
            <p>- Prepariamoci a sgombrare subito.</p>
            <p>- Lasceremo questo comodo rifugio?</p>
            <p>- È necessario: domani i seikki torneranno in maggior numero ed io non ho alcun
               desiderio di farmi chiudere in una trappola senza uscite.</p>
            <p>- Dove andremo dunque?</p>
            <p>- A questo penserà Bindar. - I malesi in quel momento ritornavano. Avevano inseguite
               le guardie del rajah per cinque o seicento metri, sbandandole completamente, poi
               temendo di cadere in qualche agguato, si erano ripiegati in buon ordine verso la
               pagoda sparando qualche colpo di fucile per far meglio comprendere ai fuggiaschi che
               si trovavano sempre nei dintorni.</p>
            <p>- Preparatevi alla partenza, - disse loro Sandokan. - Prendete tutto ciò che ci può
               essere necessario per accamparci in mezzo alle foreste e raggiungeteci alla bangle.
               Vi raccomando il ministro ed il comandante dei seikki.</p>
            <p>A me Bindar! E anche tu Tremal-Naik, con quattro uomini di scorta. - Sicuro ormai di
               non essere più molestato dalle guardie del rajah si diresse verso il fiume
               accompagnato dai due indiani e dai quattro malesi.</p>
            <p>- Ora a noi, Bindar, - disse Sandokan all'indiano. - Tu conosci i dintorni?</p>
            <p>- Sì, sahib.</p>
            <p>- Dove potremo trovare un nuovo rifugio sicuro? - L'assamese pensò un momento, poi
               disse: - Non potresti essere sicuro che nella jungla di Benar.</p>
            <p>- Dove si trova?</p>
            <p>- Sull'opposta riva del fiume, a quattro o cinque miglia di distanza, però...</p>
            <p>- Continua.</p>
            <p>- È evitata perché le tigri la frequentano.</p>
            <p>- Non preoccuparti di ciò, - rispose Sandokan alzando le spalle. - Siamo tigri noi,
               quindi ben poco avremo da temere di quelle a quattro zampe. Nessuno la percorre?</p>
            <p>- Oh no! Hanno troppa paura.</p>
            <p>- È folta?</p>
            <p>- Foltissima.</p>
            <p>- Non vi è alcun rifugio?</p>
            <p>- Sì, un'antica pagoda semi-diroccata.</p>
            <p>- Non domando di più.</p>
            <p>- Si crede però, sahib, che serva di ricovero a delle bâgh.</p>
            <p>- Ah! Benissimo, le manderemo a passeggiare altrove se non vorranno regalarci la loro
               pelle. Con un po' di piombo pagheremo loro l'affitto, è vero Tremal-Naik?</p>
            <p>- Il nostro è di buona qualità, - rispose il bengalese. - Vale più dell'oro, quando
               esce dalle nostre carabine.</p>
            <p>- Raggiungiamo il fiume ed imbarchiamoci, - concluse Sandokan. - Quando saremo al
               sicuro faremo parlare Tantia e poi vedremo d'intenderci col comandante dei
               seikki.</p>
            <p>- Io non comprendo perché tu l'abbia sempre con quei guerrieri.</p>
            <p>- Seguo un'idea, - rispose Sandokan. - Se vi riesco, la corona sarà assicurata a
               Surama. Ecco il fiume: appena giungeranno i malesi ed i dayachi partiremo. - Salirono
               a bordo della bangle che si trovava sempre ancorata presso la riva. I due malesi di
               guardia chiacchieravano tranquillamente col fakiro, che avevano però strettamente
               legato, quantunque quel disgraziato, col suo braccio anchilosato, si trovasse
               nell'assoluta impossibilità di tentare la fuga.</p>
            <p>- Nessuna barca sul fiume? - rispose Sandokan.</p>
            <p>- No, Tigre della Malesia, - rispose il malese. - Tutto è tranquillo.</p>
            <p>- Salpate l'ancora per ora e aspettiamo gli altri.</p>
            <p>- Credevo che ti avessero ucciso - disse il gussain dardeggiando sul pirata uno
               sguardo feroce. - Se speri di sfuggire alla vendetta del rajah t'inganni e di molto,
               ladro! Non ti do una settimana di vita.</p>
            <p>- Ed a te nemmeno due giorni se non confesserai, amico - disse Tremal-Naik. - Sono
               indiano come te e so quali mezzi adoperano i nostri compatriotti per sciogliere le
               lingue.</p>
            <p>- Tantia non ha nulla da dire: è sempre stato un povero gussain.</p>
            <p>- Vedremo quale parte tu hai avuta nel rapimento di quella giovane indiana, canaglia
               - disse Sandokan.</p>
            <p>Il fakiro ebbe un brivido, però rispose subito, affettando un grande stupore: - Di
               quale indiana intendi parlare?</p>
            <p>- Di quella alla quale tu hai levata l'occhiata.</p>
            <p>- Sii maledetto da Brahma, da Siva e da Visnù e che la dea Kalì ti divori il cuore! -
               urlò il gussain.</p>
            <p>- Non sono un indiano io, quindi me ne rido delle tue maledizioni, birbante - rispose
               Sandokan.</p>
            <p>- Brahma è il dio più possente dell'universo.</p>
            <p>- Io non credo che in Maometto, e anche quando mi pare e piace.</p>
            <p>- Ma il tuo compagno è indù!</p>
            <p>- E se ne ride anche lui delle tue divinità. Chiudi la bocca e non seccarmi per ora;
               avrai più tardi tempo di sfogarti.</p>
            <p>- Ecco i tuoi uomini, - disse in quell'istante Tremal-Naik.</p>
            <p>I malesi ed i dayachi, ventisei in tutto, giungevano correndo, carichi di pacchi, di
               coperte e di grosse borse di pelle contenenti viveri e munizioni. In mezzo a loro si
               trovava il demjadar, ossia il comandante dei seikki.</p>
            <p>- V'inseguono? - chiese la Tigre accostandosi alla murata.</p>
            <p>- Ci danno la caccia, - rispose Kammamuri.</p>
            <p>- A bordo! - Malesi e dayachi salirono lestamente sulla bangle, si sbarazzarono dei
               loro carichi e delle armi e si precipitarono ai remi.</p>
            <p>- Otto uomini si tengano pronti a far fuoco, - disse Sandokan. - Ed ora lavorate di
               muscoli! - La pesante barca si staccò dalla riva e filò rapidamente verso l'opposta
               onde non rimanere esposta al tiro delle carabine dei seikki, nel caso che fossero
               riusciti a scoprirli.</p>
            <p>La traversata si compì felicemente, e prima che il nemico fosse giunto sulla riva, la
               bangle navigava sotto le immense arcate delle piante curvantisi sul fiume.</p>
            <p>Essendo colà l'ombra assai fitta, in causa delle immense fronde dei tamarindi che
               crescevano in gran numero, bagnando le loro colossali radici nell'acqua, era ormai
               quasi impossibile che i seikki potessero scorgere i fuggiaschi.</p>
            <p>D'altronde la larghezza del Brahmaputra era tale in quel punto, da non permettere che
               una palla di carabina lo attraversasse.</p>
            <p>Sandokan, dopo essersi ben assicurato che nessun pericolo lo minacciava, almeno pel
               momento, potendo avvenire che più tardi le guardie del rajah lo inseguissero con
               delle pinasse, od altro genere di barche, s'avvicinò a Bindar che stava osservando
               attentamente la riva insieme a Tremal-Naik.</p>
            <p>- Vi sono dei villaggi da queste parti?</p>
            <p>- No, sahib - rispose l'indiano. - Qui comincia la jungla selvaggia e nessuno
               oserebbe abitarla per paura delle bestie feroci; solo al di là delle paludi, dove il
               terreno comincia a salire, si trovano dei bramini drauers.</p>
            <p>- Chi sono?</p>
            <p>- La risposta te la darò io, - disse Tremal-Naik. - Sono sacerdoti di Brahma che
               hanno conservata tutta la purezza della loro antica religione, che parlano una lingua
               affatto sconosciuta agli altri, che si dipingono la fronte ed il corpo come tutti i
               bramini, aggiungendo solo alla toeletta alcuni grani di riso, che portano incollati
               sopra le sopracciglia.</p>
            <p>Sono d'altronde persone tranquille che si occupano di pratiche religiose e che quindi
               non ci daranno alcun fastidio.</p>
            <p>- E vasta la jungla di Benar?</p>
            <p>- Immensa, sahib, - rispose Bindar.</p>
            <p>- Faremo di quella il nostro quartiere generale, - disse Sandokan. - Se è lontana
               solo quindici o venti chilometri, in tre o quattro ore potremo trovarci nella
               capitale dell'Assam.</p>
            <p>- M'inquieta però la sorte di Surama, - disse Tremal-Naik. - Per Yanez non sono
               preoccupato; quel diavolo d'uomo saprà sempre cavarsela bene e sfuggire a tutte le
               insidie.</p>
            <p>E poi ha sei malesi, i migliori della banda.</p>
            <p>- Che cosa temi per Surama?</p>
            <p>- Che il rajah la faccia uccidere. Non ha distrutto forse tutti i suoi parenti?</p>
            <p>- Non l'oserà, - rispose Sandokan. - Egli crede che Yanez sia veramente un inglese e
               ci penserà cento volte prima di commettere un delitto, sapendo che Surama è sotto la
               sua protezione.</p>
            <p>Questi principotti hanno troppa paura del viceré del Bengala.</p>
            <p>- Questo è vero, tuttavia questo tempo perduto in questi momenti mi dispiace. Se
               perdessimo le tracce dei rapitori?</p>
            <p>- Il gussain ci metterà sulla buona via.</p>
            <p>- E se si ostinasse a non parlare?</p>
            <p>- Lo costringeremo, non temere amico, - rispose Sandokan freddamente.</p>
            <p>Levò dalla larga fascia il suo cibuc, lo caricò di tabacco e accesolo, si sedette
               sulla prora della bangle, tenendo una carabina fra le ginocchia.</p>
            <p>Intanto i malesi ed i dayachi arrancavano con gran lena, mentre Bindar teneva il
               timone.</p>
            <p>Essendo la corrente debolissima, non avendo i grandi fiumi dell'India molta pendenza,
               l'imbarcazione, quantunque fosse pesante e avesse la prora assai rotonda procedeva
               abbastanza rapidamente, filando sempre sotto le arcate degli alberi che si
               succedevano continuamente, senza la minima interruzione.</p>
            <p>Ora erano colossali tamarindi, ora mirti, o sangore drago o nargassa, meglio
               conosciuti sotto il nome di alberi del ferro, perché differiscono ben poco da quelli
               brasiliani, che sono così resistenti da rompere il filo delle scuri meglio
               temprate.</p>
            <p>Di quando in quando comparivano sulla riva delle bande di sciacalli e di lupi
               indiani; ma dopo aver ululato o latrato su vari toni contro i remiganti,
               s'affrettavano a rinselvarsi onde cercare delle prede più facili.</p>
            <p>Alle quattro del mattino, nel momento in cui i pappagalli cominciavano a strillare in
               mezzo ai rami dei tamarindi, e le anitre e le oche ad alzarsi al disopra dei canneti,
               Bindar, che da parecchi minuti osservava attentamente la riva, con un poderoso colpo
               di timone fece deviare la bangle.</p>
            <p>- Che cosa fai? - chiese Sandokan balzando in piedi.</p>
            <p>- Vi è una laguna, sahib, dinanzi a noi, - rispose l'indiano. - Entro nella jungla di
               Benar e là saremo perfettamente sicuri.</p>
            <p>- Vira allora. - La bangle si trovava dinanzi ad una vasta apertura. La riva era
               tagliata da un canale ingombro di piante acquatiche, le quali però non impedivano il
               passaggio, essendo radunate in gruppi piuttosto lontani gli uni dagli altri.</p>
            <p>Un numero straordinario di uccelli volteggiava gridando, al disopra di quella
               laguna.</p>
            <p>Cicogne di dimensioni straordinarie, grossi avvoltoi che avevano le penne bianche ed
               il petto quasi nudo; miopi, volatili meno forti delle prime e dei secondi, ma che per
               destrezza li vincono entrambi; piccoli uccelli del paradiso e moltissime anitre
               scappavano in tutte le direzioni descrivendo dei giri immensi, per tornare poco dopo
               a calarsi intorno alla grossa barca, senza dimostrare soverchia paura.</p>
            <p>Se in quel luogo si trovavano tanti volatili, era segno che gli abitanti mancavano
               assolutamente.</p>
            <p>Oltrepassato il canale, dinanzi agli sguardi di Sandokan e di Tremal-Naik apparve un
               bacino immenso, che rassomigliava ad un lago e le cui rive erano coperte da alberi
               altissimi, per lo più manghieri, già carichi di quelle grosse e belle frutta che si
               fendono come le nostre pesche, delle quali se ne servono gli indù per metterle nel
               carri, onde dare a quell'intruglio un gusto di più, e da splendidi banani dalle
               foglie immense.</p>
            <p>- Approdiamo, - disse Bindar.</p>
            <p>- Dov'è la jungla? - chiese Sandokan.</p>
            <p>- Dietro quegli alberi, sahib. Comincia subito.</p>
            <p>- A terra. - La bangle sfondò le erbe galleggianti lacerando vere masse di piante di
               loto e si arenò sulla riva che in quel luogo era molto bassa.</p>
            <p>- Copriamola onde non la trovino e se la portino via, - disse Sandokan.</p>
            <p>- È inutile, sahib - disse Bindar. - Questa palude è più pericolosa e perciò più
               temuta del terribile lago di Jeypore.</p>
            <p>- Non ti comprendo.</p>
            <p>- Guarda in mezzo a quelle piante acquatiche -.</p>
            <p>Sandokan e Tremal-Naik seguirono cogli sguardi la direzione che l'indiano indicava
               loro e videro comparire tre o quattro teste mostruose e aguzze.</p>
            <p>- Coccodrilli! - esclamò la Tigre della Malesia.</p>
            <p>- E molti, sahib, - rispose Bindar. - Qui ve ne sono delle centinaia, fors'anche
               delle migliaia.</p>
            <p>- Che non ci faranno paura. L'amico Tremal-Naik conosce quei brutti sauriani.</p>
            <p>- Nella jungla nera pullulavano, - rispose il bengalese. - Ne ho uccisi moltissimi e
               ti posso anche dire che sono meno pericolosi di quello che si crede -.</p>
            <p>I malesi ed i dayachi si caricarono dei loro pacchi, presero le armi e scesero a
               terra, dopo aver saldamente ancorata la bangle.</p>
            <p>- È lontana la pagoda? - chiese Sandokan.</p>
            <p>- Appena un miglio, sahib.</p>
            <p>- In marcia. - Formarono la colonna e s'inoltrarono sotto gli alberi, tenendo in
               mezzo il fakiro, il demjadar dei seikki ed il ministro Kaksa Pharaum.</p>
            <p>Oltrepassata la zona alberata che era limitatissima, il drappello si trovò dinanzi ad
               una immensa pianura coperta di bambù altissimi, appartenenti quasi tutti alla specie
               spinosa. Rari alberi sorgevano qua e là, a grandi distanze, per lo più erano borassi
               dal fusto altissimo e dalle larghe e lunghe foglie disposte ad ombrello.</p>
            <p>- Cercate di non fare rumore, - disse Bindar. - Le belve non hanno ancora raggiunti i
               loro covi e potrebbero assalirci d'improvviso.</p>
            <p>- Non aver paura per noi, - rispose Sandokan.</p>
            <p>Tutti si tolsero le carabine che fino allora avevano tenute a bandoliera e la piccola
               colonna si cacciò in mezzo a quel mare di verzura, nel più profondo silenzio.</p>
            <p>Fortunatamente Bindar aveva trovato un largo solco, aperto forse dall'enorme massa di
               qualche elefante selvaggio, o da qualche rinoceronte, sicché il drappello poteva
               avanzarsi rapidamente senza aver bisogno di abbattere quelle canne gigantesche.</p>
            <p>Di quando in quando l'indiano, che camminava alla testa della colonna, si fermava per
               ascoltare, poi riprendeva la marcia più velocemente, lanciando occhiate sospettose in
               tutte le direzioni.</p>
            <p>Dopo mezz'ora si trovarono improvvisamente dinanzi ad una vasta radura, ingombra
               solamente di sterpi e di kalam: quelle erbe altissime che sono taglienti come
               spade.</p>
            <p>In mezzo s'ergeva una costruzione barocca, che rassomigliava ad un immenso cono
               allargantesi alla base, con molte fenditure in tutta la sua lunghezza.</p>
            <p>Tutto il rivestimento esterno era crollato, sicché si scorgevano accumulati a terra
               pezzi di statue, di animali e soprattutto un numero infinito di teste d'elefante.</p>
            <p>Una gradinata, la sola forse che si trovasse ancora in ottimo stato, conduceva ad un
               portone che non aveva più porte.</p>
            <p>- È questa la pagoda? - chiese Sandokan fermando il drappello.</p>
            <p>- Sì, sahib, - rispose Bindar.</p>
            <p>- Non ci crollerà addosso?</p>
            <p>- Se ha resistito tanto alle ingiurie del tempo, non saprei perché dovesse sfasciarsi
               proprio ora, - disse Tremal-Naik. - Andiamo a vedere in quale stato si trova
               l'interno. - Stava per dirigersi verso la gradinata seguìto da Sandokan e dai malesi
               che avevano accese due torce, quando Bindar gli si parò davanti dicendo: - Fermati,
               sahib.</p>
            <p>- Che cosa vuoi ancora?</p>
            <p>- Ti ho già detto che questa pagoda serve d'asilo a belve feroci.</p>
            <p>- Ah! è vero - disse Sandokan. - Me n'ero scordato. Sei sicuro però che abbiano là
               dentro il loro covo?</p>
            <p>- Così ho udito raccontare.</p>
            <p>- Che cosa dici tu, Tremal-Naik?</p>
            <p>- Talvolta le tigri si servono delle pagode disabitate, - rispose il bengalese.</p>
            <p>- Andremo a rassicurarci se la notizia è vera o falsa, - disse Sandokan. - Kammamuri
               prendi una torcia e seguici.</p>
            <p>Voialtri fermatevi qui, formate una catena e se le belve cercano di fuggire... - In
               quel momento un grido rauco, poco sonoro, echeggiò verso la porta della pagoda e
               quasi subito due punti verdastri, fosforescenti, scintillarono fra la profonda
               oscurità che regnava dentro quell'enorme cono.</p>
            <p>Bindar aveva fatto due passi indietro, mormorando con voce tremante: - Le kerkal! Non
               si sono ingannati quelli che me l'hanno detto.</p>
            <p>- Sono tigri? - aveva chiesto Sandokan.</p>
            <p>- No, sahib: pantere.</p>
            <p>- Benissimo - rispose il pirata colla sua solita calma. - Vieni, Tremal-Naik, andremo
               a far conoscenza con quelle signore. Finora non ho ucciso che delle pantere nere che
               pullulano nel Borneo. Andiamo a vedere se quelle indiane sono migliori o peggiori. -
               16. Fra le pantere e le tenebre Nell'India non è raro trovare non solo nelle jungle,
               che un giorno dovevano essere state coltivate e popolate, bensì anche in mezzo alle
               folte foreste, avanzi di città e splendide pagode.</p>
            <p>Gli antichi rajah, più capricciosi dei moderni, usavano cambiare sovente la loro
               residenza, sia per sfuggire la vicinanza di belve pericolose che non erano capaci di
               distruggere, sia per qualsiasi motivo politico.</p>
            <p>Fondare una nuova città era allora di moda, molto più che la mano d'opera costava
               così poco, che con qualche milione di rupie un'altra migliore poteva sorgere ed in
               brevissimo tempo.</p>
            <p>Accade quindi sovente, anche al giorno d'oggi, di trovarsi improvvisamente dinanzi a
               rovine grandiose, semi-coperte da una folta vegetazione.</p>
            <p>L'ubertosità del suolo, il gran calore e l'umidità della notte, favoriscono in modo
               straordinario, in quella fortunata penisola, lo sviluppo della vegetazione.</p>
            <p>Un campo abbandonato, dopo soli pochi mesi, non conserva più alcuna traccia. Bambù,
               arbusti, banani, pipal, tara, sorgono come per incanto e tutto fanno scomparire. La
               radura prima coltivata diventa una boscaglia quasi impenetrabile, od una jungla che
               più tardi diventerà un asilo sicuro alle tigri, alle pantere, ai rinoceronti, ai
               serpenti, dal morso fatale.</p>
            <p>Non era quindi da stupirsi se i pirati della Malesia, guidati da Bindar, avevano
               trovato quel rifugio. Disgraziatamente non pareva che fosse disabitato, come dapprima
               avevano sperato Sandokan e Tremal-Naik.</p>
            <p>Quel mugolìo sordo e quei due punti luminosi li avevano subito avvertiti che dovevano
               pagare prima la pigione con palle di piombo.</p>
            <p>- Orsù, - disse Sandokan. - Cerchiamo di sloggiare gli inquilini.</p>
            <p>- Non se ne andranno però senza protestare, - rispose Tremal-Naik scherzando.</p>
            <p>- In tale caso avranno da fare con noi. Kammamuri, non tremerà il tuo braccio? Se
               rimarremo all'oscuro non risponderei dello sloggio.</p>
            <p>- La torcia brillerà sempre dinanzi alle adnara.</p>
            <p>- Ecco un altro nome.</p>
            <p>- Le chiamiamo così noi maharatti quelle brutte bestie.</p>
            <p>- Mettiti dietro di noi.</p>
            <p>- Sì, Tigre della Malesia. - Sandokan si volse per vedere se i suoi uomini erano a
               posto, armò la carabina e le pistole e si avanzò verso la porta della pagoda, salendo
               i gradini.</p>
            <p>Tremal-Naik lo seguiva, accanto a Kammamuri, il quale teneva ben alta la torcia.</p>
            <p>Il formidabile pirata era tranquillo come se si trattasse di andar a trovare dei
               buoni vicini.</p>
            <p>I suoi occhi però non si staccavano dai due punti luminosi che brillavano sempre fra
               le tenebre, socchiudendosi a lunghi intervalli.</p>
            <p>- Sarà sola o avrà un compagno? - si chiese Sandokan, arrestandosi sul
               pianerottolo.</p>
            <p>- Temo, mio caro Sandokan, che la pagoda ospiti una intera famiglia di quelle
               bestiacce, - disse Tremal-Naik. - Sii prudente perché le adnara valgono le tigri.</p>
            <p>- Forse un po' meno delle nostre pantere nere. Proviamo a fare un buon colpo.</p>
            <p>Tu non sparare per ora. - S'inginocchiò e puntò la carabina mirando i due punti
               luminosi. Stava per premere il grilletto, quando questi si spensero bruscamente.</p>
            <p>- Saccaroa! - brontolò il pirata. - Che quella brutta bestia si sia accorta che
               volevo la sua pelle e che si sia internata nella pagoda? Ecco degli inquilini che
               diventano noiosi.</p>
            <p>Bah! Andremo a trovarle nel loro covo. Avanti Kammamuri! - Il maharatto alzò la
               torcia, armò una pistola a due colpi non potendo servirsi della carabina con una sola
               mano, e si avanzò intrepidamente fiancheggiato da Sandokan e da Tremal-Naik.</p>
            <p>I malesi ed i dayachi si erano disposti in forma di semi-cerchio alla base della
               gradinata, pronti ad accorrere in aiuto dei loro padroni, nel caso che avessero avuto
               bisogno del loro appoggio od a chiudere il passo alle belve.</p>
            <p>Non avevano però trascurato, anche in quel terribile frangente, di mettersi dinanzi
               il capitano dei seikki ed il fakiro, onde non approfittassero per prendere il largo,
               cosa però poco probabile, poiché quei due disgraziati erano ancora ben legati.</p>
            <p>I cacciatori, dopo essersi fermati alcuni istanti sulla soglia del portone, erano
               entrati risolutamente nella pagoda.</p>
            <p>Una sala immensa, di forma ovale, quasi nuda, poiché non vi erano che dei cumuli di
               macerie cadute dall'alto e dalle larghe fessure che si scorgevano lungo le pareti,
               s'apriva dinanzi a loro.</p>
            <p>Anche il rivestimento interno, al pari di quello esterno, era crollato cospargendo il
               suolo di frammenti di statue.</p>
            <p>Sandokan e Tremal-Naik girarono intono un rapido sguardo e con non poca meraviglia
               non scorsero, in quell'immensa sala, nessuna belva.</p>
            <p>- Dove sarà scappata quella pantera? - si chiese Sandokan. - Attraverso i crepacci
               delle pareti no di certo, non prolungandosi fino alla base.</p>
            <p>- In guardia, amico - disse Tremal-Naik. - Può essersi nascosta dietro questi cumuli
               di rottami.</p>
            <p>- Non mi sembrano tanto alti da coprirla. D'altronde lo sapremo subito. - Dinanzi a
               lui si trovava un gigantesco dado di pietra che forse in altri tempi aveva servito a
               sorreggere od una pietra di Salagraman od un lingam, il trimurti della religione
               indiana.</p>
            <p>Con un salto vi fu sopra e spinse gli sguardi in tutte le direzioni.</p>
            <p>- Nulla, - disse poi. - La pantera è scomparsa.</p>
            <p>- Eppure non deve essere uscita, - disse Tremal-Naik. - I nostri uomini l'avrebbero
               veduta.</p>
            <p>- Ah!</p>
            <p>- Che cosa c'è ancora?</p>
            <p>- Vedo una porticina all'estremità della sala.</p>
            <p>- Che metterà probabilmente in qualche galleria, - disse il maharatto.</p>
            <p>- Purché non vi sia da quella parte un'uscita, - disse Tremal-Naik.</p>
            <p>- In tal caso ci risparmierebbe il disturbo di cacciarla, - rispose Sandokan. -
               Andiamo a vedere se quella signora ha preferito lasciarci l'alloggio senza
               protestare. - Attraversarono la sala e giunsero ben presto dinanzi alla porticina che
               era aperta. Sandokan e Tremal-Naik avvertirono subito un acuto odore di
               selvatico.</p>
            <p>- È passata per di qua - disse il primo. - Attenti a non farvi sorprendere.</p>
            <p>- Questa galleria deve condurre negli appartamenti dei sacerdoti, - aggiunse il
               bengalese. - In tale caso avremo da percorrere un bel tratto.</p>
            <p>Mettiti dietro di noi, Kammamuri. - Appoggiarono le carabine alla spalla onde essere
               più pronti a far fuoco e s'inoltrarono in quello stretto passaggio che tendeva a
               salire.</p>
            <p>Percorsi cinquanta passi, si trovarono dinanzi ad una gradinata che descriveva una
               curva assai accentuata.</p>
            <p>- Saccaroa! - esclamò Sandokan, seccato. - Dove si sarà cacciato quel maledetto
               animale?</p>
            <p>- Taci! - disse Tremal-Naik.</p>
            <p>Un sordo mugolìo si udì un po' più sopra. Segno che la pantera si trovava là dentro e
               che forse si preparava a disputare ai tre uomini la via.</p>
            <p>Sandokan, risoluto a finirla, si slanciò su per la gradinata e giunto sul
               pianerottolo, vide un'ombra allontanarsi velocemente entro un secondo corridoio.</p>
            <p>- Fa' lume, Kammamuri! - gridò.</p>
            <p>Il maharatto fu pronto a raggiungerlo.</p>
            <p>Scorgendo ancora l'ombra, la Tigre della Malesia fece precipitosamente fuoco. La
               detonazione, che risuonò fra quelle strette pareti come un colpo di spingarda, fu
               seguìta da un urlo strozzato.</p>
            <p>- Colpita? - chiese Tremal-Naik balzando avanti.</p>
            <p>- Ah! non lo so, - rispose Sandokan che ricaricava l'arma. - Fuggiva dinanzi a me e
               non potevo scorgerla troppo bene. Ho fatto fuoco a casaccio.</p>
            <p>- Andiamo a vedere se vi sono delle tracce di sangue. - S'avanzarono cautamente,
               cogli occhi e gli orecchi in guardia, tenendosi curvi onde offrire meno bersaglio nel
               caso d'un improvviso attacco.</p>
            <p>Il corridoio, che era aperto nello spessore delle pareti, girava come se seguisse la
               curva della immensa pagoda. Di quando in quando a destra ed a sinistra s'aprivano
               delle piccole celle, che un giorno dovevano aver servito ai bramini o ai gurum.</p>
            <p>Ad un tratto Sandokan si arrestò curvandosi a terra.</p>
            <p>- Una larga macchia di sangue! - esclamò.</p>
            <p>- L'hai colpita, - disse Tremal-Naik. - Fra poco sarà nostra.</p>
            <p>- Avanti! - Sicuri di non trovare ormai da parte della pantera grande resistenza,
               avevano allungato il passo. Le macchie di sangue continuavano e sempre più
               abbondanti.</p>
            <p>La palla di Sandokan doveva aver prodotta una ferita gravissima.</p>
            <p>La dannata bestia però continuava la sua ritirata attraverso a quell'interminabile
               corridoio.</p>
            <p>Ad un certo momento e quando meno se l'aspettavano, i tre cacciatori si trovarono
               dinanzi ad una sala piuttosto vasta, ingombra di statue rappresentanti le eterne
               incarnazioni di Visnù.</p>
            <p>- Dobbiamo essere alla fine! - aveva esclamato Tremal-Naik.</p>
            <p>Aveva appena pronunciate quelle parole quando una massa piombò improvvisamente su di
               loro, atterrandoli uno sull'altro e spegnendo la torcia.</p>
            <p>Sandokan fu pronto ad alzarsi ed a far fuoco e anche questa volta a casaccio, imitato
               da Kammamuri che non si era lasciata sfuggire la pistola.</p>
            <p>Tremal-Naik, più prudente, aveva conservata la sua carica temendo un ritorno
               offensivo della belva.</p>
            <p>Questa, dopo aver spiccato quel gran salto e d'aver gettati i cacciatori a gambe
               levate, era scappata ritornando nel corridoio.</p>
            <p>- Quella pantera ha l'anima di Kalì! - esclamò Tremal-Naik. - Eccoci in un
               bell'impiccio! Chi ha l'acciarino?</p>
            <p>- Io no - rispose Sandokan.</p>
            <p>- E nemmeno io - aggiunse Kammamuri.</p>
            <p>- Dovremo compiere la ritirata all'oscuro?</p>
            <p>- Conosciamo già il corridoio e credo che il ritorno non sarà difficile, - rispose la
               Tigre della Malesia.</p>
            <p>- E se la pantera ci aspetta all'agguato?</p>
            <p>- Ecco quello che temo.</p>
            <p>- Ricarica subito e anche tu Kammamuri. Da un istante all'altro possiamo trovarci
               nuovamente di fronte alla kerkal.</p>
            <p>- E può anche... - Il maharatto non finì la frase. Un mugolìo che terminò in un
               soffio ardente lo aveva arrestato.</p>
            <p>- Vi è un'altra pantera qui! - esclamò subito Sandokan facendo un rapido dietro
               fronte.</p>
            <p>- Ma sì! - rispose Tremal-Naik. - La prima non era sola.</p>
            <p>- In ritirata!</p>
            <p>- E presto, - aggiunse il bengalese. - Qui corriamo il pericolo di venire assaliti
               dinanzi e alle spalle. - Sandokan lanciò una imprecazione.</p>
            <p>- Tornare indietro ora, quando già erano nelle nostre mani!</p>
            <p>- Le scoveremo più tardi. Vieni, non perdiamo tempo! - Uscirono dalla sala,
               indietreggiando lentamente onde non farsi sorprendere. Kammamuri solo, che aveva
               ricaricata la pistola, aveva volte le spalle alla porta per far fronte alla prima
               pantera fuggita attraverso il corridoio.</p>
            <p>Il momento era terribile, eppure quei tre valorosi non avevano nulla perduto della
               loro ammirabile calma, quantunque fossero più che certi di venire assaliti prima di
               poter ridiscendere nella pagoda e raggiungere i loro compagni che dovevano essere
               molto inquieti, non vedendoli ritornare dopo quei quattro spari.</p>
            <p>- Teniamoci uniti, - disse Sandokan ai compagni. - Se non abbiamo più la torcia
               possediamo sempre le nostre armi da fuoco.</p>
            <p>- E appena scorgiamo gli occhi delle belve spariamo subito, - aggiunse
               Tremal-Naik.</p>
            <p>La ritirata, fra la profonda oscurità che regnava in quello stretto corridoio, si
               compiva lentamente, dovendo Sandokan ed il bengalese indietreggiare colla faccia
               rivolta sempre verso la sala.</p>
            <p>Kammamuri stava per mettere i piedi sul primo gradino, quando vide, a soli pochi
               passi, lampeggiare gli occhi verdastri della kerkal, che era fuggita attraverso il
               corridoio.</p>
            <p>- Padrone! - disse, dando indietro. - La bestia sta dinanzi a me.</p>
            <p>- E la seconda ci segue, - rispose Sandokan. - Ecco là i suoi occhi. - I tre uomini
               si erano arrestati colle armi puntate contro quei quattro punti luminosi. Quantunque
               provati alle più terribili avventure, non osavano far fuoco per la tema di mancare i
               loro avversari.</p>
            <p>Fra loro regnò un breve silenzio, poi Sandokan pel primo lo ruppe.</p>
            <p>- Non possiamo rimanere qui eternamente. Oltre le armi da fuoco abbiamo anche le
               scimitarre ed un combattimento a corpo a corpo non mi fa paura.</p>
            <p>Tu, Kammamuri, fa' fuoco sulla pantera che si trova sulla scala; io cercherò di
               spacciare l'altra.</p>
            <p>- Ed io? - chiese Tremal-Naik.</p>
            <p>- Rimarrai in riserva, - rispose la Tigre della Malesia.</p>
            <p>Estrasse con precauzione la scimitarra senza staccare i suoi occhi dai due punti
               fosforescenti che brillavano sinistramente fra quelle fitte tenebre, la strinse fra i
               denti, poi mirò lentamente, onde essere ben sicuro del suo colpo.</p>
            <p>Kammamuri dal canto suo aveva puntata la pistola, che come abbiamo detto era a doppia
               canna.</p>
            <p>I tre spari formarono una detonazione sola. Al rapido bagliore prodotto dalla
               polvere, i cacciatori videro le due belve scagliarsi innanzi, poi ruzzolarono l'uno
               addosso all'altro giù per la scala.</p>
            <p>Tremal-Naik, che fu il primo a giungere in fondo, udendo verso il pianerottolo un
               mugolìo minaccioso, sparò più per illuminare, fosse pure per un istante la galleria,
               che colla convinzione di colpire.</p>
            <p>Un urlo vi rispose, poi una massa crollò giù dalla scala cadendo addosso a Sandokan
               che si era fermato sul penultimo gradino.</p>
            <p>- Ah! Canaglia! - urlò il pirata che aveva avuto il tempo d'impugnare la scimitarra
               prima di cadere.</p>
            <p>Alzò l'arma e la lasciò cadere con forza su quel corpo che si dibatteva al suo fianco
               urlando.</p>
            <p>- Prendi! Prendi! - Due volte la scimitarra, maneggiata da quel braccio di ferro,
               tagliò a fondo.</p>
            <p>- Fuggiamo! - disse in quel momento Tremal-Naik. - Le nostre armi sono scariche. -
               Tutti e tre si erano slanciati attraverso al corridoio, correndo all'impazzata.
               Stavano per entrare nella pagoda, quando udirono una scarica echeggiare al di
               fuori.</p>
            <p>- I nostri uomini hanno fucilata l'altra, - disse Sandokan correndo verso la
               porta.</p>
            <p>Non si era ingannato. Sul vasto pianerottolo giaceva una gigantesca pantera, una
               delle più grosse che avesse visto fino allora, immersa in una pozza di sangue.</p>
            <p>La sua splendida pelliccia era crivellata di proiettili.</p>
            <p>- Sahib, - disse Bindar, facendosi innanzi, - si temeva che ti fosse accaduta qualche
               disgrazia.</p>
            <p>- La pagoda è nostra, - rispose semplicemente Sandokan. - Occupiamola.</p>
            <p>- Sarà morta l'altra? - chiese Kammamuri.</p>
            <p>- La mia scimitarra è lorda di sangue e quando io meno un colpo, nemmeno una tigre
               può resistere.</p>
            <p>Fa' mettere, per maggior precauzione, delle sentinelle dinanzi alle due porte e
               cerchiamo di riposare qualche ora. Ne abbiamo bisogno. - I malesi ed i dayachi
               sciolsero i pacchi, stendendo a terra tappeti e coperte di lana e perfino cuscini
               destinati ai loro capi, mentre alcuni altri accendevano alcune torce piantandole fra
               le macerie.</p>
            <p>Il vecchio Sambigliong fece la scelta degli uomini di guardia, portandone tre dinanzi
               alla porticina che conduceva sulla gradinata della porta maggiore, non essendo
               improbabile che altre fiere si presentassero.</p>
            <p>Sandokan e Tremal-Naik, dopo essersi bene assicurati che il fakiro ed il comandante
               dei seikki avevano i legami intatti, si sdraiarono sui tappeti, non senza aver avuto
               la precauzione di mettersi a fianco le armi, quantunque si ritenessero perfettamente
               sicuri contro una invasione da parte delle guardie del rajah.</p>
            <p>Il resto della notte infatti trascorse tranquillo. Solo alcuni sciacalli, attirati da
               quella luce insolita, che brillava nell'interno della pagoda, osarono salire la
               gradinata e mandare qualche urlo.</p>
            <p>Non essendo pericolosi, gli uomini di guardia non si scomodarono a salutarli con un
               colpo di fucile, desiderando economizzare le loro munizioni.</p>
            <p>Preparata e divorata la colazione, Sandokan inviò nella jungla una metà dei suoi
               uomini, per assicurarsi contro qualunque sorpresa, poi si fece condurre dinanzi il
               fakiro.</p>
            <p>Il povero uomo, che già s'aspettava di dover subire un interrogatorio, tremava come
               se avesse la febbre e dalla fronte gli cadevano grosse gocce di sudore.</p>
            <p>- Siediti, - gli disse ruvidamente Sandokan, che stava comodamente sdraiato su un
               tappeto a fianco di Tremal-Naik. - È giunta l'ora di fare i conti.</p>
            <p>- Che cosa vuoi da me, signore? - gemette il disgraziato guardando con fervore
               l'antico capo dei pirati di Mompracem, che lo fissava come se cercasse di
               ipnotizzarlo.</p>
            <p>- Un uomo che avesse la coscienza tranquilla non tremerebbe come te, - disse Sandokan
               accendendo il cibuc e lanciando in aria una fitta nuvoletta di fumo. - Narrami ora
               come hai fatto tu, che hai un braccio solo disponibile, a rapire quella
               fanciulla.</p>
            <p>- Una fanciulla! - esclamò il fakiro alzando gli occhi in aria. - Che cosa vieni a
               raccontarmi tu sahib?</p>
            <p>Ti ho già detto che io non so nulla, affatto nulla.</p>
            <p>- Sicché tu non ti sei recato in casa d'una signora indiana per liberarla dal mal
               occhio.</p>
            <p>- Può darsi, ma non ti saprei dire quale.</p>
            <p>- Allora te lo dirà un uomo che assistette alla cerimonia.</p>
            <p>- Fallo venire, - rispose il gussain, con voce però tutt'altro che ferma.</p>
            <p>- Kubang! - gridò Sandokan.</p>
            <p>Il malese, che fino allora si era tenuto nascosto dietro un cumulo di macerie, si
               alzò e si mise di fronte al fakiro chiedendogli: - Mi riconosci tu? - Tantia lo fissò
               a lungo, con uno sguardo che tradiva una profonda inquietudine, poi raccogliendo
               tutta la sua energia rispose: - No: non ti ho mai veduto.</p>
            <p>- Tu menti - gridò il malese. - Quando tu passasti il bacino dinanzi agli occhi della
               giovane indiana, mi trovavo a soli tre passi di distanza da te. - Il gussain ebbe un
               leggero fremito, però rispose subito.</p>
            <p>- T'inganni: un viso che avesse avuto quella brutta pelle non mi sarebbe sfuggito
               così facilmente.</p>
            <p>Te lo ripeto: io non ti ho mai veduto.</p>
            <p>- Un uomo che ha un braccio anchilosato e che tiene nel suo pugno un ramoscello non
               si dimentica facilmente - rispose il malese. - Sei stato tu, lo affermo
               solennemente.</p>
            <p>- Difenditi ora, - disse Sandokan. - Vedi che quest'uomo ti accusa. - Il gussain
               crollò le spalle, sorrise ironicamente, poi rispose: - Quest'uomo o è pazzo od ha
               giurato di perdermi. Tantia però non è così stupido da cadere nell'infame agguato
               preparato da questo miserabile.</p>
            <p>- È troppo furbo per compromettersi, - disse Tremal-Naik. - L'interrogatorio però è
               appena cominciato e non finirà tanto presto.</p>
            <p>- È vero, - disse Sandokan. - Accusa Kubang.</p>
            <p>- Io dico che quest'uomo si è presentato nel palazzo della giovane indiana, - riprese
               il malese, - che ha chiesto di riposarsi, che fu lasciato solo e che alla notte
               scomparve portando via la padrona: che neghi se l'osa!</p>
            <p>- L'oso, - rispose il fakiro.</p>
            <p>- Sicché non vuoi confessare per conto di chi hai agito, - disse Sandokan.</p>
            <p>- Io non sono che un povero uomo che non ha altro desiderio che di andarsene al più
               presto nel cailasson. La mia carcassa non servirebbe nemmeno per una cena alla
               tigre.</p>
            <p>- Kammamuri, - disse Sandokan, - quest'uomo non ha ancora fatto colazione. Portagli
               una terrina di carri.</p>
            <p>Come ha ceduto Kaksa Pharaum, cederà anche questo ostinato. - Il maharatto che stava
               rimescolando un certo intingolo, che si trovava in una pentola di ferro e che gli
               faceva lagrimare abbondantemente gli occhi, empì un recipiente e lo posò dinanzi al
               gussain.</p>
            <p>- Mangia, - disse Sandokan. - Poi riprenderemo il discorso. - Tantia fiutò il riso
               condito con droghe fortissime e scosse la testa dicendo con voce risoluta: - No! -
               Sandokan si levò dalla fascia una pistola, l'armò e accostando le fredde canne ad una
               tempia del prigioniero gli disse: - O mangi o ti faccio scoppiare la testa.</p>
            <p>- Che cosa contiene questo carri? - chiese il fakiro coi denti stretti.</p>
            <p>- Mangialo, ti dico.</p>
            <p>- Tu mi prometti che non contiene alcun veleno?</p>
            <p>- Non ho alcun interesse a sopprimerti, anzi desidero che tu viva.</p>
            <p>Ti decidi o no? Ti accordo un minuto. - Il fakiro esitò un istante, poi prese il
               cucchiaio che Kammamuri gli porgeva sorridendo ironicamente e si mise a mangiare
               facendo delle orribili smorfie.</p>
            <p>- Troppo pimento in questo carri, - disse. - Tu hai un cattivo cuoco.</p>
            <p>- Me ne provvederò un altro, - rispose Sandokan. - Per ora accontentati di quello che
               ho. - Il fakiro, vedendo che non deponeva la pistola, continuò a mangiare quella
               miscela infernale, che doveva bruciargli lo stomaco. Essendo però gli indiani
               abituati a mettere molto pimento nei loro cibi, specialmente nel carri, il gussain ne
               risentiva certamente meno gli effetti ardenti.</p>
            <p>Quand'ebbe finito si batté colla sinistra il ventre dicendo: - Anche questa minestra
               passerà.</p>
            <p>- Vedremo se il tuo stomaco sarà così solido, - rispose Sandokan. - Ora a te
               Tremal-Naik. - Il bengalese e Kammamuri afferrarono il gussain sotto le ascelle e lo
               misero in piedi.</p>
            <p>- Che cosa volete ancora da me? - chiese il disgraziato con terrore.</p>
            <p>- Oh! Non abbiamo ancora finito? - disse Tremal-Naik. - Credevi di cavartela così a
               buon prezzo? Vuoi evitare il resto? Allora confessa.</p>
            <p>- Vi ho detto che io non so nulla! - strillò Tantia. - Io non ho preso parte al
               rapimento di quella donna.</p>
            <p>Potete strapparmi la lingua, tormentarmi, io non potrò dirvi quello che io non ho
               fatto.</p>
            <p>- Lo vedremo, - disse Tremal-Naik.</p>
            <p>Lo spinsero fuori dalla pagoda e gli fecero scendere la scalinata fermandolo dinanzi
               ad una buca molto profonda, che due malesi stavano scavando.</p>
            <p>- Basterà, - disse Sandokan ai due pirati, dopo d'aver dato uno sguardo a quello
               scavo. - L'uomo non è grasso, tutt'altro anzi. - Il gussain aveva fatto due passi
               indietro guardando con smarrimento Sandokan, Tremal-Naik e Kammamuri.</p>
            <p>- Che cosa volete fare di me? - chiese battendo i denti. - Ricordatevi che io sono un
               fakiro, ossia un sant'uomo, che gode la protezione di Brahma.</p>
            <p>- Chiamalo che venga a liberarti, - disse Sandokan.</p>
            <p>- Voi non godrete le delizie del cailasson, quando la morte vi avrà colpiti.</p>
            <p>- Io mi accontento del paradiso di Maometto.</p>
            <p>- Il rajah mi vendicherà.</p>
            <p>- È troppo lontano e poi in questo momento non ha tempo di occuparsi di te. Vuoi
               parlare sì o no?</p>
            <p>- Che siate maledetti tutti! - urlò il gussain furibondo. - Lancio contro di voi il
               malocchio!</p>
            <p>- La mia scimitarra lo spezzerà, - rispose Sandokan. - Calatelo dentro. - I due
               malesi s'impadronirono del fakiro, che non poteva opporre che una resistenza
               debolissima, avendo un solo braccio disponibile e lo cacciarono nella buca
               lasciandogli sporgere solamente la testa e il braccio sinistro che nessuno avrebbe
               potuto ormai piegare senza spezzarglielo.</p>
            <p>Ciò fatto cominciarono a gettare dentro palate di terra in modo da avvolgere
               completamente quel magrissimo corpo e d'immobilizzarlo.</p>
            <p>Il gussain che forse aveva indovinato a quale spaventevole supplizio lo condannavano
               i suoi carnefici, cacciava urla spaventevoli che non producevano però nessun effetto
               sull'anima di Sandokan, né su quella di Tremal-Naik.</p>
            <p>- La pentola ora, - disse la Tigre della Malesia, quando il fakiro fu interrato.</p>
            <p>Uno dei due malesi corse nella pagoda e tornò portando una specie di vaschetta di
               metallo, colma d'acqua limpidissima e la mise dinanzi a Tantia, alla distanza di
               qualche passo.</p>
            <p>- Quando avrai sete te la prenderai, - disse allora Sandokan.</p>
            <p>Vedendo l'acqua il gussain stralunò gli occhi e le sue labbra s'incresparono.</p>
            <p>- Datemi da bere! - ruggì. - Ho il fuoco nel ventre.</p>
            <p>- Allunga il tuo braccio anchilosato e serviti, - rispose Sandokan. - Nessuno te lo
               impedisce.</p>
            <p>- Spezzatemelo allora! Io non posso abbassarlo.</p>
            <p>- È un affare che riguarda te. Vieni Tremal-Naik: quest'uomo comincia a diventare
               noioso. - A cinquanta passi dalla gradinata s'alzava uno splendido lauro sotto il
               quale i malesi avevano stesi alcuni tappeti e collocati alcuni cuscini.</p>
            <p>Sandokan e Tremal-Naik, seguiti da Kammamuri, si diressero verso quella pianta e si
               sdraiarono sotto la fitta ombra accendendo le loro pipe. Il gussain non cessava di
               urlare come un dannato, chiedendo acqua.</p>
            <p>Il pimento cominciava a fare i suoi effetti, tanagliandogli le viscere.</p>
            <p>- All'altro ora, - disse la Tigre della Malesia. - Kammamuri va' a prendere il
               demjadar.</p>
            <p>- Terremo la corte di giustizia sotto quest'albero? - chiese Tremal-Naik
               scherzando.</p>
            <p>- Siamo più sicuri qui che nella pagoda - rispose Sandokan.</p>
            <p>- Eh non so, amico! Tu dimentichi che siamo in mezzo ad una jungla.</p>
            <p>- Finché i miei uomini battono i bambù non abbiamo nulla da temere.</p>
            <p>- Pronunceremo un'altra sentenza?</p>
            <p>- Tutto dipenderà dalla buona o cattiva volontà del prigioniero. - Kammamuri tornava
               in quel momento col capitano dei seikki.</p>
            <p>Era questi un bel tipo di montanaro indiano, d'una robustezza eccezionale, con una
               lunga barba nerissima che dava maggior risalto alla sua pelle appena abbronzata e con
               due occhi pieni di fuoco.</p>
            <p>Essendogli state slegate le mani, salutò militarmente Sandokan e Tremal-Naik,
               portando la destra sull'immenso turbante bianco colla calotta rossa ricamata in oro,
               che gli copriva la testa.</p>
            <p>- Siedi amico, - gli disse la Tigre della Malesia. - Tu sei un uomo di guerra e non
               già un gussain. - Il demjadar che conservava una calma degna d'un vero soldato,
               obbedì senza batter ciglio.</p>
            <p>- Io voglio sapere da te se hai preso parte al rapimento d'una principessa indiana
               insieme col fakiro.</p>
            <p>- Io non ho mai avuto alcun rapporto con quell'uomo, - rispose il seikko quasi con
               disprezzo. - Io sono mussulmano come tutti i miei compatriotti e non mi occupo dei
               santoni.</p>
            <p>- Dunque tu non sai nulla di quel rapimento.</p>
            <p>- È la prima volta che odo parlare di ciò. Poi io non mi occuperei di tali cose.</p>
            <p>Affrontare dei nemici sia pure; lottare con delle donne che non possono difendersi,
               mai! I seikki della montagna sono guerrieri.</p>
            <p>- Chi ti ha incaricato di assalirci?</p>
            <p>- Il rajah.</p>
            <p>- Chi aveva detto a S. Altezza che noi abitavamo nella pagoda sotterranea?</p>
            <p>- Io sono abituato a obbedire alle persone che mi pagano e non di chiedere i loro
               affari, - rispose il seikko.</p>
            <p>- Quanto ti dà il rajah all'anno?</p>
            <p>- Duecento rupie.</p>
            <p>- Se vi fosse un uomo che te ne offrisse mille, lasceresti il rajah? - Gli occhi del
               demjadar lampeggiarono.</p>
            <p>- Pensaci, - disse Sandokan, a cui non era sfuggito quel lampo che tradiva una
               intensa cupidigia. - Mi risponderai su ciò più tardi.</p>
            <p>Ora voglio sapere altre cose.</p>
            <p>- Parla, sahib.</p>
            <p>- Sei tu che comandi la guardia reale?</p>
            <p>- Sì, sono io.</p>
            <p>- Di quanti uomini si compone?</p>
            <p>- Di quattrocento.</p>
            <p>- Tutti valorosi? - Un sorriso quasi di disprezzo spuntò sulle labbra del
               demjadar.</p>
            <p>- I seikki della montagna sanno morire bene e non contano i loro nemici, - disse
               poi.</p>
            <p>- Quanto ricevono i tuoi uomini dopo un anno di servizio?</p>
            <p>- Cinquanta rupie.</p>
            <p>- Che cosa hai pensato dell'offerta che ti ho fatta? - Il demjadar non rispose:
               pareva facesse qualche calcolo difficile.</p>
            <p>- Sbrigati, non ho tempo da perdere, - disse Sandokan.</p>
            <p>- Il rajah del Mysore ed il guicovar di Baroda, che sono i più generosi principi
               dell'India, non mi darebbero tanto, - rispose finalmente il seikko.</p>
            <p>- Sicché tu accetteresti per una tale somma di lasciare il rajah dell'Assam e di
               passare sotto altre persone?</p>
            <p>- Sì, purché paghino. Noi siamo mercenari.</p>
            <p>- Anche se quella persona si servisse di te e dei tuoi uomini per dare addosso al
               rajah dell'Assam? - Il demjadar alzò le spalle.</p>
            <p>- Io non sono un assamese, - rispose poi. - La mia patria è sulle montagne.</p>
            <p>- Risponderesti della fedeltà dei tuoi uomini se si offrissero a loro duecento rupie
               per ciascuno?</p>
            <p>- Sì, sahib, assolutamente - rispose il demjadar. - Tutti quei montanari li ho
               arruolati io e non obbediscono che a me.</p>
            <p>- Ti farò versare oggi un acconto di cinquecento rupie, ma per ora tu non devi
               lasciare il mio campo e non cesserà la sorveglianza intorno a te.</p>
            <p>- Non sarebbe necessaria perché tu hai la mia parola, però fa' come vuoi. È meglio
               non fidarsi, ed io al tuo posto farei altrettanto.</p>
            <p>- Ora puoi andartene: devo occuparmi del fakiro. Kammamuri! - chiamò poi; il
               maharatto che stava accoccolato dinanzi a Tantia ascoltando, impassibile alle urla
               feroci che mandava il disgraziato, fu lesto ad accorrere.</p>
            <p>- A che punto siamo? - gli chiese Sandokan, mentre il demjadar si allontanava.</p>
            <p>- Il gussain non può più resistere: è idrofobo.</p>
            <p>- Andiamo a vedere se si decide a parlare. Vieni Tremal-Naik: noi non avremo perduta
               la nostra giornata.</p>
            <p>- Comincio a sperare che la corona di Surama non sia lontana, - disse il
               bengalese.</p>
            <p>- Anch'io, amico: ormai non è più che una questione di pazienza. - 17. La confessione
               del fakiro Tantia divorato da una sete spaventevole, bruciato dal sole che lo colpiva
               direttamente sul nudo cranio, arso internamente dal pimento e compresso dalla terra,
               pareva che fosse proprio all'estremo delle sue forze.</p>
            <p>Gli occhi gli uscivano dalle orbite, aveva la schiuma alle labbra ed il suo braccio
               anchilosato subiva dei fremiti, come se da un momento all'altro dovesse spezzarsi
               sotto gli sforzi disperati che faceva il suo proprietario, per abbassarlo verso la
               bacinella piena d'acqua.</p>
            <p>Urla spaventevoli, che rassomigliavano agli ululati d'un lupo idrofobo, gli
               sfuggivano di quando in quando dal petto oppresso dalla terra.</p>
            <p>Vedendo Sandokan e Tremal-Naik, i suoi occhi s'iniettarono di sangue ed il suo viso
               assunse un aspetto orribile.</p>
            <p>- Acqua! - ruggì.</p>
            <p>- Sì, quanta ne vorrai, se ti deciderai a parlare - rispose Sandokan sedendosi di
               fronte al miserabile. - Voglio farti una proposta. Dimmi prima quanto ti hanno dato
               per rapire quella giovane indiana o per aiutare i rapitori. - Il gussain fece una
               smorfia, e non rispose.</p>
            <p>- Poco fa ho deciso il demjadar dei seikki a dirmi tutto quello che io desideravo, e
               quello è un fiero soldato e non già uno stupido fanatico come sei tu.</p>
            <p>Segui il suo esempio e avrai acqua e anche delle rupie. Se ti rifiuti io non mi
               occuperò più di te e ti lascerò morire entro la tua buca. Scegli!</p>
            <p>- Rupie! - rantolò Tantia, guardando fisso la Tigre della Malesia.</p>
            <p>- Cento, anche duecento. - Il gussain ebbe un fremito.</p>
            <p>- Duecento! - esclamò con voce appena intelligibile.</p>
            <p>Ebbe ancora un'ultima esitazione, poi rispose: - Parlerò... se mi farai avere un
               sorso d'acqua.</p>
            <p>- Finalmente, - esclamò Sandokan. - Ero sicuro che tu ti saresti deciso a confessare.
               - Prese la bacinella e l'accostò alle labbra del gussain, lasciandogli bere alcuni
               sorsi.</p>
            <p>- Te la do per scioglierti meglio la lingua, - disse. - Se vuoi il resto devi dirmi
               tutto.</p>
            <p>Per conto di chi hai lavorato?</p>
            <p>- Pel favorito del rajah - rispose Tantia che pareva fosse rinato dopo quei pochi
               sorsi d'acqua.</p>
            <p>- Chi è costui?</p>
            <p>- L'uomo bianco. - Sandokan e Tremal-Naik si guardarono l'un l'altro.</p>
            <p>- Deve essere quel greco, - disse il primo.</p>
            <p>- Certo, - rispose il secondo.</p>
            <p>La fronte di Sandokan si era abbuiata.</p>
            <p>- Mi sembri inquieto, - disse Tremal-Naik.</p>
            <p>- Ho mille ragioni per esserlo, - rispose il famoso pirata. - Se quel cane ha fatto
               rapire Surama, vuol dire che in qualche modo è venuto a conoscenza dei nostri
               progetti e ciò, se fosse vero, sarebbe grave.</p>
            <p>Vi è la testa di Yanez in giuoco.</p>
            <p>- Non spaventarmi, Sandokan.</p>
            <p>- Oh! Non l'ha ancora perduta e noi non siamo ancora morti. Tu sai di che cosa sono
               capace io, e quella testa non cadrà se io non lo voglio e tu sai anche quanto io amo
               Yanez più che se fosse mio fratello, più che se fosse mio figlio.</p>
            <p>- Lo so: non potrebbe esistere una Tigre della Malesia senza il suo amico portoghese.
               - Sandokan che si era un po' allontanato dal gussain, onde non potesse udire il suo
               discorso, tornò verso la buca.</p>
            <p>- Vediamo, - disse. - Forse noi ci creiamo dei timori che non esistono.</p>
            <p>Può trattarsi d'una semplice vendetta. - Si rivolse a Tantia che lo fissava sempre
               intensamente e gli chiese: - Il favorito l'hai veduto tu?</p>
            <p>- No.</p>
            <p>- Chi ti ha dato l'ordine di rapire la donna?</p>
            <p>- Un ministro, amico intimo del favorito.</p>
            <p>- E come hai fatto?</p>
            <p>- Prima l'ho addormentata con dei fiori, poi l'ho calata dalla finestra. Sotto vi
               erano dei servi del favorito.</p>
            <p>- E dove l'hanno portata?</p>
            <p>- Nella casa dell'uomo bianco.</p>
            <p>- Dove si trova?</p>
            <p>- Sulla piazza di Bogra.</p>
            <p>- Bindar! - L'assamese che si trovava a breve distanza, masticando una noce d'areca
               con un pizzico di calce, fu lesto ad accorrere.</p>
            <p>- Tu sai dove si trova la piazza di Bogra? - gli chiese Sandokan.</p>
            <p>- Sì, sahib.</p>
            <p>- Benissimo: continua gussain.</p>
            <p>- Che cosa vuoi sapere ancora? - chiese Tantia. - Ti ho detto perfino troppo.</p>
            <p>- Ma hai guadagnato duecento rupie.</p>
            <p>- Me le darai?</p>
            <p>- Io sono un uomo che quando prometto mantengo, non scordartelo, fakiro, - rispose
               Sandokan.</p>
            <p>- Allora posso aggiungere qualche cosa d'altro a quanto ti ho detto, - disse
               Tantia.</p>
            <p>- Ossia?</p>
            <p>- Io ho saputo che il chitmudgar del favorito, ha dato da bere a quella giovane donna
               non so quale miscela per farla parlare. - Sandokan ebbe un soprassalto.</p>
            <p>- Ed ha parlato? - chiese con ansietà.</p>
            <p>- Certo, poiché hanno assalito la pagoda dove tu ti nascondevi.</p>
            <p>- Che abbia compromesso Yanez? - si chiese a mezza voce Sandokan mentre la sua fronte
               si copriva d'un freddo sudore.</p>
            <p>Si mise poi a passeggiare per la spianata colle mani chiuse, il viso alterato. Un
               improvviso scoppio di furore lo assalì d'un tratto: - Cane d'un greco! - gridò
               tendendo un braccio in direzione della capitale dell'Assam. - Non lascerò questo
               paese se non ti avrò prima strappato il cuore! Come ho uccisa la Tigre dell'India,
               ucciderò anche te! - Anche Tremal-Naik appariva molto preoccupato e nervoso. Egli si
               chiedeva insistentemente quali parole erano riusciti a strappare dalle labbra di
               Surama. Egli aveva già provato, quando aveva cercato di lottare cogli strangolatori
               della jungla nera, l'effetto di quei misteriosi narcotici, che solo certi indiani
               conoscono.</p>
            <p>Se erano riusciti a scoprire lo scopo della loro presenza nel principato d'Assam,
               doveva succedere una catastrofe completa, pensava.</p>
            <p>Sandokan dopo d'aver passeggiato qualche minuto, stringendo continuamente le pugna e
               aggrottando di quando in quando la fronte, tornò precipitosamente verso il
               gussain.</p>
            <p>- Hai più nulla da aggiungere a quanto hai detto?</p>
            <p>- No, sahib.</p>
            <p>- Ti avverto che tu rimarrai nelle nostre mani fino al nostro ritorno e che se hai
               mentito ti farò levare la pelle.</p>
            <p>- Ti aspetterò tranquillo - rispose il fakiro.</p>
            <p>- Invece di duecento rupie ne hai guadagnate quattrocento, che ti verranno contate
               subito.</p>
            <p>- Io sono tuo anima e corpo.</p>
            <p>- Vedremo, - rispose Sandokan.</p>
            <p>Si volse verso i malesi dicendo loro: - Levate quest'uomo dalla buca e dategli da
               mangiare e da bere finché vorrà. Vegliate però attentamente anche su lui.</p>
            <p>Ed ora mio caro Tremal-Naik, prepariamoci a partire. Surama sarà salva, se non
               sopravvengono altri incidenti.</p>
            <p>- Chi condurremo con noi?</p>
            <p>- Bindar, Kammamuri e sei uomini; gli altri rimarranno a guardia dei prigionieri.</p>
            <p>- Saremo sufficienti per tentare il colpo?</p>
            <p>- In caso di bisogno chiameremo in nostro aiuto i sei malesi che ha Yanez. Non
               perdiamo tempo e partiamo. - Sandokan ed i suoi compagni, dopo d'aver raccomandato a
               Sambigliong di tenere un piccolo posto di guardia sulle rive della palude, lasciavano
               la pagoda per raggiungere il Brahmaputra.</p>
            <p>Essendo quasi mezzo giorno non dovevano correre alcun pericolo nella traversata della
               jungla, poiché ordinariamente le belve, a menoché non siano eccessivamente affamate,
               durante le ore più calde del giorno si tengono sdraiate nelle loro tane. Solo la
               notte si mettono in caccia, favorendo le tenebre i colpi di sorpresa.</p>
            <p>La traversata infatti la compirono senza vedere alcun animale pericoloso. Solo
               qualche coppia di bighama, ossia di cani selvaggi, li seguì per qualche tratto
               urlando senza osare di attaccarli.</p>
            <p>Giunti sulle rive della palude trovarono la bangle nel medesimo luogo ove l'avevano
               lasciata, segno evidente che nessuno si era spinto fin là.</p>
            <p>Le guardie del rajah non avendo potuto seguire le tracce dei fuggiaschi in causa del
               fiume dovevano aver abbandonato l'inseguimento.</p>
            <p>- Bindar, - disse Sandokan salendo a bordo della barcaccia, - governa in modo da
               farci giungere in città a notte inoltrata. Non voglio che ci vedano entrare nel
               palazzo di Surama, che dovrà servirci da quartier generale. - S'imbarcarono levando
               l'ancora, ritirarono l'ormeggio ed imboccarono il canale che doveva condurli nel
               Brahmaputra remando lentamente, non avendo molta fretta.</p>
            <p>Una gran calma regnava sulla palude e sulle sue rive. Solo di quando in quando
               qualche uccello acquatico s'alzava pesantemente, descrivendo qualche curva intorno
               alla bangle, poi si lasciava cadere fra i gruppi di canne.</p>
            <p>In mezzo alle piante del loto, mezzo affondati nel fango, sonnecchiavano dei grossi
               coccodrilli, i quali non si degnavano di muoversi nemmeno quando la barca passava
               accanto a loro.</p>
            <p>Fu verso le sei della sera che Sandokan ed i suoi compagni raggiunsero il
               Brahmaputra.</p>
            <p>Due poluar, specie di navigli indiani, i più adatti alla navigazione interna, perché
               assai leggermente costruiti, colla prora e la poppa ad eguale altezza e muniti di due
               piccoli alberi che sorreggono due vele quadrate, navigavano a poca distanza l'uno
               dall'altro radendo quasi la riva opposta, dove la corrente si faceva sentire più
               forte.</p>
            <p>- Che siano barche in crociera? - si chiese Sandokan, che le aveva subito notate.</p>
            <p>- Non vedo seikki a bordo, - disse Tremal-Naik. - Mi hanno più l'apparenza di navigli
               mercantili.</p>
            <p>- Vedo una spingarda sulla prora di uno di essi.</p>
            <p>- Talvolta quelle barche sono armate non essendo sempre sicuri i corsi d'acqua che
               attraversano queste regioni.</p>
            <p>- Tuttavia li sorveglieremo, - mormorò Sandokan.</p>
            <p>- Possiamo accertarci subito se sono dei semplici trafficanti od esploratori.</p>
            <p>- In quale modo?</p>
            <p>- Rimanendo noi indietro o sopravvanzandoli.</p>
            <p>- Proviamo: giacché non abbiamo fretta facciamo ritirare i remi e lasciamoci portare
               dalla corrente. - I malesi, subito avvertiti, ritirarono le lunghe pale e la bangle
               rallentò la sua corsa, andando un po' di traverso.</p>
            <p>I due poluar continuarono la loro marcia, aiutati dalla brezza che gonfiava le loro
               vele ed in pochi minuti si trovarono considerevolmente lungi dalla bangle, sparendo
               poi entro la curva del fiume.</p>
            <p>- Se ne sono andati - disse Tremal-Naik. - Come vedi io non m'ero ingannato. -
               Sandokan crollò il capo senza rispondere. Non pareva affatto convinto della
               tranquillità di quei due piccoli navigli.</p>
            <p>- Dubiti? - chiese Tremal-Naik.</p>
            <p>- Un pirata fiuta gli avversari a grandi distanze, - disse finalmente la Tigre della
               Malesia. - Io sono più che sicuro che quei due poluar perlustrano il fiume.</p>
            <p>- Ci avrebbero fermati ed interrogati.</p>
            <p>- Non siamo ancora giunti a Gauhati.</p>
            <p>- Che i seikki ci abbiano seguìti nella nostra ritirata attraverso la jungla? Eppure
               quella sera io non vidi alcuna barca a darci la caccia.</p>
            <p>- E le rive non le conti? Voi siete tutti corridori insuperabili ed un uomo che
               avesse seguito la riva sinistra avrebbe potuto facilmente tenersi sempre in vista
               della bangle e notare il luogo ove aveva imboccato il canale della palude.</p>
            <p>- E perché non ci hanno assaliti nella jungla?</p>
            <p>- Può darsi che non abbiano avuto il coraggio di farlo - rispose Sandokan. - Le mie
               non sono però che semplici supposizioni e potrei benissimo ingannarmi.</p>
            <p>Tuttavia apriamo bene gli occhi e teniamoci pronti a qualunque evento.</p>
            <p>Sento per istinto che dovremo lottare con un uomo fortissimo che vale dieci volte il
               rajah.</p>
            <p>- Quel greco?</p>
            <p>- Sì, - rispose Sandokan. - È lui il nemico pericoloso.</p>
            <p>- È vero. Senza quell'uomo Yanez avrebbe fatto a quest'ora chissà che cosa.</p>
            <p>- A me basta avere i seikki sottomano. Se il demjadar riesce a persuaderli a mettersi
               ai miei servigi, vedrai che pandemonio saprò scatenare io a Gauhati. - Accese il suo
               cibuc e si sedette sulla murata di prora, lasciando penzolare le gambe sul fiume che
               rumoreggiava intorno alla bangle. Il sole stava allora tramontando dietro le alte
               cime dei palas, quei bellissimi alberi dal tronco nodoso e massiccio, coronato da un
               fitto padiglione di foglie vellutate, d'un verde azzurrognolo, donde partono degli
               enormi grappoli fiammeggianti, dai quali si ricava una polvere color di rosa,
               adoperata dagli indù nelle feste di Holi.</p>
            <p>Sulle rive, numerosi contadini battevano, con un ritmo monotono, l'indaco, raccolto
               durante la giornata e messo a macerare entro vasti mastelli per meglio distaccare le
               particelle e farle precipitare più presto, avendo gli indiani un modo diverso per
               trattare tale materia colorante.</p>
            <p>Altri invece spingevano in acqua colossali bufali per dissetarli, guardandoli
               attentamente onde i coccodrilli non li afferrassero pel naso o pel muso e li
               tirassero sotto, cosa comunissima nei fiumi dell'India.</p>
            <p>La bangle, verso le nove, giunse in vista dei fanali che splendevano nelle vie
               principali della capitale dell'Assam. Stava per passare vicino all'isolotto su cui si
               alzava la pagoda di Karia, quando si trovò improvvisamente dinanzi ai due poluar che
               chiudevano il passaggio.</p>
            <p>Una voce si era subito alzata sul più vicino: - Ohe! Da dove venite e dove
               andate?</p>
            <p>- Lascia che risponda io, - disse Tremal-Naik a Sandokan.</p>
            <p>- Fa' pure, - rispose questi.</p>
            <p>Il bengalese alzò la voce gridando: - Veniamo da una partita di caccia.</p>
            <p>- Fatta dove? - chiese la medesima voce di prima.</p>
            <p>- Nella palude di Benar, - rispose Tremal-Naik.</p>
            <p>- Che cosa avete ucciso?</p>
            <p>- Una dozzina di coccodrilli che andremo a raccogliere domani essendo affondati.</p>
            <p>- Avete visto degli uomini in quei dintorni?</p>
            <p>- Null'altro che dei marabù e delle oche.</p>
            <p>- Passate e buona fortuna. - La bangle, che aveva rallentata la marcia, riprese la
               corsa a tutta forza di remi, mentre i due poluar allentavano le gomene per lasciarle
               il passo.</p>
            <p>- Che cosa ti ho detto? - disse Sandokan a Tremal-Naik, quando furono lontani dai due
               navigli. - Noi pirati abbiamo un fiuto straordinario e sentiamo i nemici a distanze
               incredibili.</p>
            <p>- Me ne hai dato or ora una prova, - rispose Tremal-Naik. - Che ci abbiano proprio
               seguìti?</p>
            <p>- Non ne dubito.</p>
            <p>- Tuttavia ce la siamo cavata benissimo.</p>
            <p>- Per la tua buona idea.</p>
            <p>- Dove sbarcheremo?</p>
            <p>- Nel centro della città. Questa notte desidero dormire nel palazzo di Surama. Forse
               là troveremo notizie di Yanez.</p>
            <p>Kubang non avrà mancato di fare una visita ai servi.</p>
            <p>- È quello che pensavo anch'io. Quel malese è molto intelligente.</p>
            <p>- Un gran furbo, - disse Sandokan. - Se non lo fosse non sarebbe un malese.</p>
            <p>Bah! evitata la crociera tutto andrà bene. Domani ci metteremo in cerca di Surama e
               prepareremo al greco od ai suoi uomini un bel tiro.</p>
            <p>Credi che nel suo palazzo abbia un chitmudgar?</p>
            <p>- Certo, Sandokan, - rispose Tremal-Naik. - Un indiano che si rispetta, deve avere
               una ventina di servi per lo meno ed un direttore di casa.</p>
            <p>- Che si lasci pescare da me ed il colpo sarà fatto. Non si tratta che di sapere i
               luoghi che frequenta.</p>
            <p>- Perché?</p>
            <p>- Lascia fare a me: ho la mia idea.</p>
            <p>Ehi, Bindar, possiamo approdare?</p>
            <p>- Sì, sahib.</p>
            <p>- Accosta la riva dunque. - La bangle in pochi colpi di remo attraversò il fiume e
               andò ad ancorarsi dinanzi ad un vecchio bastione che difendeva la città verso
               occidente.</p>
            <p>- A terra, - comandò Sandokan, dopo essersi assicurato che dietro la bastionata non
               vi era nessuno. - Due soli malesi rimangano a guardia della bangle. - Presero le loro
               armi e scesero sulla riva che era coperta da fitte macchie di nagatampo, alberi
               durissimi e che producono dei fiori odorosi e bellissimi, dei quali si adornano le
               giovani indiane.</p>
            <p>- Seguitemi, - disse Sandokan. - Giungeremo al palazzo di Surama inosservati, se non
               vi saranno intorno delle spie.</p>
            <p>- Che cosa temi ancora? - chiese Tremal-Naik.</p>
            <p>- Eh! Quel greco è capace di aver teso degli agguati, mio caro. In cammino amici e se
               vi sarà da menar le mani non fate uso che delle scimitarre.</p>
            <p>Nessun colpo di carabina o di pistola.</p>
            <p>- Sì, Tigre della Malesia - risposero i malesi.</p>
            <p>- Venite! - Si misero a costeggiare il fiume coperto da enormi tamarindi, che
               rendevano colla loro ombra l'oscurità più fitta; poi raggiunto il sobborgo orientale,
               si cacciarono fra le viuzze interne dirigendosi verso il centro della città.</p>
            <p>Essendo già molto tardi, pochissimi abitanti si trovavano per le vie e anche quelli
               s'affrettavano a girare al largo, scambiando probabilmente Sandokan ed i suoi uomini
               per soldati del rajah in cerca di qualche malvivente.</p>
            <p>La mezzanotte non doveva essere lontana quando il drappello sbucò sulla piazza dove
               sorgeva il palazzo, che Yanez aveva acquistato per la sua bella fidanzata.</p>
            <p>Sandokan si era arrestato lanciando un rapido sguardo a destra ed a sinistra.</p>
            <p>- Vedo due indiani fermi dinanzi al palazzo, - disse a Tremal-Naik.</p>
            <p>- Non mi sono sfuggiti, - rispose il bengalese.</p>
            <p>- Che siano due spie di quel maledetto greco?</p>
            <p>- Può darsi. Egli ha interesse a far sorvegliare il palazzo.</p>
            <p>- Cerchiamo di prenderli in mezzo. Ci faremo credere guardie del rajah intenti ad
               eseguire una ronda notturna. - I due indiani però, accortisi della presenza del
               drappello, si allontanarono rapidamente non ostante che Tremal-Naik avesse subito
               gridato dietro a loro: - Alt! Servizio del rajah!</p>
            <p>- Non devono essere due galantuomini, - disse Sandokan quando li vide scomparire
               entro una viuzza tenebrosa. - Lasciamoli andare. - Poi volgendosi verso Kammamuri
               continuò: - Tu resta qui di guardia coi malesi. La nostra spedizione notturna non è
               ancor finita e prima che sorga il sole voglio fare la conoscenza colla dimora privata
               di quel cane di greco. - Salì la gradinata seguìto da Tremal-Naik e da Bindar e
               percosse, senza troppo fracasso, la lastra di bronzo sospesa allo stipite della
               porta.</p>
            <p>Il guardiano notturno che vegliava nel corridoio, fu pronto ad aprire e riconoscendo
               in quegli uomini gli amici della sua padrona, fece un profondo inchino.</p>
            <p>- Conducimi subito dal maggiordomo, - disse Sandokan. - Sbrigati, ho fretta.</p>
            <p>- Entra nel salotto, sahib. Fra mezzo minuto ti raggiungerò. - Sandokan ed i suoi due
               compagni aprirono la porta ed entrarono in una elegantissima stanzetta che era ancora
               illuminata.</p>
            <p>Si erano appena seduti dinanzi ad uno splendido tavolino d'ebano di Ceylan filettato
               in oro, quando il maggiordomo del palazzo, appena coperto da un dootèe di tela
               gialla, si precipitava nel salotto, esclamando con voce singhiozzante: - Ah signori!
               Quale disgrazia.</p>
            <p>- La conosciamo, - disse Sandokan. - È inutile che tu perdi il tempo a raccontarcela.
               Il sahib bianco della tua signora s'è fatto vedere?</p>
            <p>- No.</p>
            <p>- Ha mandato nessuno?</p>
            <p>- Quell'uomo dalla faccia olivastra, con una lettera per la padrona.</p>
            <p>- Dammela subito. I minuti sono preziosi in questo momento. - Il maggiordomo
               s'avvicinò ad un cofanetto laccato con intarsi di madreperla e prese un piccolo
               piego, porgendolo al pirata.</p>
            <p>Questi ruppe il suggello e lesse rapidamente ciò che stava scritto dentro.</p>
            <p>- Yanez non sa ancora nulla, - disse poi a Tremal-Naik - Kubang ha conservato bene il
               segreto.</p>
            <p>- E poi?</p>
            <p>- Avverte Surama di non inquietarsi per lui e che il favorito guarisce rapidamente.
               Già tutti i bricconi hanno la pelle a prova di acciaio e di piombo.</p>
            <p>- E null'altro?</p>
            <p>- L'incarica di far sapere a noi che pel momento non corre alcun pericolo e che si è
               già guadagnata la stima e la confidenza del rajah.</p>
            <p>Giacché si trova benissimo alla corte e non sa che gli hanno rapito la fidanzata,
               lasciamolo tranquillo, operiamo da noi soli. - Poi volgendosi verso il maggiordomo
               che stava ritto dinanzi a lui, in attesa dei suoi ordini, gli chiese: - È avvenuto
               nessun altro fatto dopo il rapimento della tua padrona?</p>
            <p>- No, sahib. Ho notato però che alla sera ronzano attorno al palazzo, fino a notte
               tardissima, delle persone.</p>
            <p>- Ah! - esclamò Sandokan. - Si sorveglia qui. Non ne dubitavo. Hai fatto delle
               ricerche?</p>
            <p>- Sì, sahib e sempre infruttuose.</p>
            <p>- Hai avvertito la polizia?</p>
            <p>- Non ho osato, temendo che la padrona sia stata rapita per ordine del rajah.</p>
            <p>- Hai fatto benissimo. Tremal-Naik, Bindar, rimettiamoci in caccia.</p>
            <p>- Ed io, signore, che cosa devo fare? - chiese il maggiordomo.</p>
            <p>- Assolutamente nulla fino al nostro ritorno. Gli uomini che il sahib bianco ha
               lasciati a guardia di Surama sono sempre qui?</p>
            <p>- Sì.</p>
            <p>- Li avvertirai di tenersi pronti; posso aver bisogno anche di loro per rinforzar la
               mia scorta.</p>
            <p>Domani sera, a notte inoltrata, noi saremo qui. Addio. - Uscì dal salotto e raggiunse
               i suoi uomini che si erano seduti sulla gradinata.</p>
            <p>- Deponete le carabine, - disse loro. - Conservate solo le pistole e le
               scimitarre.</p>
            <p>Ed ora in caccia! - 18. Il giovane sudra Sandokan, che di solito era sempre
               tranquillo al pari del suo fratellino Yanez, era diventato nervosissimo. Il suo
               sangue ardente di bornese gli bolliva nelle vene, benché egli fosse avanti negli
               anni.</p>
            <p>Abituato agli assalti impetuosi, invecchiato fra i colpi di scimitarra ed al fumo
               delle spingarde e dei cannoni dei suoi prahos, il formidabile pirata si trovava
               scombussolato di non aver trovata l'occasione di menare le mani. Camminava
               rapidamente, tormentando l'impugnatura della sua scimitarra e borbottando. Anche
               Tremal-Naik d'altronde non sembrava completamente calmo.</p>
            <p>Il dubbio di non poter liberare prontamente Surama, o di non trovarla nel palazzo del
               favorito del rajah, doveva scombussolare un po' le loro formidabili fibre. Eppure
               erano uomini che avevano condotto a buon porto ben altre imprese anche più difficili,
               sia nell'India che sui mari della Malesia.</p>
            <p>Erano le due del mattino quando giunsero sulla piazza di Bogra, ad una delle cui
               estremità s'ergeva il palazzo del favorito del rajah, una specie di bengalow di
               costruzione elegantissima, col tetto piramidale che si alzava molto, e con bellissime
               varanghe intorno, sostenute da colonnette di legno dipinte a smaglianti colori e
               dorature.</p>
            <p>Due vaste ali si estendevano ai suoi fianchi, destinate a ricoverare i servi, i
               cavalli e gli elefanti.</p>
            <p>- Ah! è qui che viene a riposarsi quel briccone, ed è qui che forse si trova Surama!
               - esclamò Sandokan.</p>
            <p>- Vuoi che prendiamo questa casa d'assalto? I tuoi malesi sono pronti - disse
               Tremal-Naik.</p>
            <p>- Sarebbe una grande imprudenza, - rispose il pirata. - Qui non siamo al Borneo ed è
               nostro interesse agire colla massima prudenza.</p>
            <p>- Perché siamo venuti qui allora?</p>
            <p>- Per studiare un po' la casa, - rispose Sandokan. - Di giorno verremmo subito
               notati.</p>
            <p>- Eppure non sarebbe difficile dare la scalata alla varanga inferiore, - disse
               Kammamuri.</p>
            <p>- Io ho un'altra idea. Mi occorre sapere prima se Surama si trova veramente qui e
               quale stanza abita.</p>
            <p>Facciamo il giro della palazzina per ora e studiamo innanzi tutto i punti più
               accessibili. Poi riparleremo di questa faccenda. - Il bengalow del greco era
               completamente isolato e anche la parte posteriore aveva varanghe sorrette da colonne
               e chiuse da leggere stuoie di coccottiero per ripararle dagli ardenti raggi del sole
               indiano.</p>
            <p>Nelle costruzioni assai più basse del fabbricato centrale, che s'allungavano sui
               fianchi, difese da un'alta palizzata, si udivano a russare gli elefanti e brontolare
               i cani.</p>
            <p>- Sono queste bestie che m'inquietano, - mormorò Sandokan, dopo d'aver compiuto il
               giro. - Dovrò occuparmi anche di questi cani. Bindar!</p>
            <p>- Padrone!</p>
            <p>- Vi è qualche albergo in questi dintorni?</p>
            <p>- Sì, sahib.</p>
            <p>- Che sia aperto?</p>
            <p>- Fra poco sorgerà l'alba, è quindi probabile che i servi siano già alzati.</p>
            <p>- Guidaci: bada però che non sia un albergo di lusso.</p>
            <p>- È un bengalow di passaggio, sahib.</p>
            <p>- Meglio così: vi prenderemo alloggio. Così potremo sorvegliare la casa del favorito
               del rajah e fare le nostre osservazioni. - Attraversarono la piazza senza incontrare
               nessuno e dopo d'aver girato uno degli angoli, si fermarono dinanzi a quello che
               Bindar aveva chiamato un bengalow di passaggio.</p>
            <p>Sono questi specie di alberghi frequentati quasi esclusivamente dai viaggiatori che
               si fermano solamente pochi giorni. Consistono in una casa di forma rettangolare, ad
               un solo piano, diviso in varie stanze, aventi ognuna un piccolo gabinetto per la
               vasca da bagno e arredate con molta semplicità, perché non hanno che un letto, una
               tavola ed un paio di sedie o di enormi seggioloni dagli schienali altissimi, lunghi
               un metro, in modo che le gambe della persona si possano allungare all'altezza del
               corpo, costruiti con legno di rotang.</p>
            <p>Si paga una rupia (ossia lire 2.50) per fermata, duri due o tre giorni o solamente
               pochi minuti, e le vivande hanno una tariffa speciale.</p>
            <p>Il maggiordomo, poiché anche in quei bengalow di passaggio vi si trova
               l'indispensabile chitmudgar, ed i suoi servi, erano già in piedi in attesa dei
               viaggiatori che potevan giungere.</p>
            <p>- Da' alloggio e vitto a tutti noi, - disse Tremal-Naik all'importante individuo che
               aveva la direzione dell'albergo. - Noi ci fermeremo alcuni giorni e tu metterai a
               nostra disposizione tutte le tue camere.</p>
            <p>- Tu sahib sarai servito come un rajah od un marajah - rispose il chitmudgar. - Il
               mio bengalow è di prima classe.</p>
            <p>- E noi non guarderemo il prezzo purché la cucina sia ottima, - disse Sandokan. -
               Intanto portaci qualche cosa da bere. - Il maggiordomo li introdusse in una saletta
               dove vi erano una tavola e comodi seggioloni; fece portare ai viaggiatori un vaso
               pieno di quella specie di vino chiamato toddy, chiaro, un po' spumeggiante, piacevole
               al palato e molto salutare, ed una scatola piena di foglie somiglianti a quelle del
               pepe od alla foglia dell'ellera con un po' di calce, poi dei pezzetti di noce
               d'aracchiero, che tinge la saliva e le labbra di rosso: il betel indiano.</p>
            <p>- Ora a noi due, Bindar - disse Sandokan, dopo aver vuotato un paio di bicchieri di
               toddy. - In questa faccenda tu devi avere una parte importantissima.</p>
            <p>- Mio padre era un fedele servitore del padre della principessa e suo figlio lo sarà
               pure - rispose l'indiano. - Comanda, sahib ed io farò tutto quello che vorrai.</p>
            <p>- A me occorre che tu porti qui a bere qualche servo della casa del favorito.</p>
            <p>- Ciò non sarà difficile a ottenersi. Un indiano non si rifiuta mai di bere un buon
               bicchiere di toddy, specialmente quando sa di non pagarlo.</p>
            <p>- Tu dunque andrai a ronzare sulla piazza di Bogra e prenderai all'amo il primo servo
               che uscirà. Lascio a te la scelta di prenderlo nel miglior modo possibile e se
               occorrono delle rupie paga liberamente. Ne metto cento a tua disposizione.</p>
            <p>- Compero la coscienza di venti servi con una tale somma.</p>
            <p>- Mi basta di uno - disse Sandokan. - Portamelo qui.</p>
            <p>- Tu sarai obbedito, sahib.</p>
            <p>- Va' dunque. - Poi volgendosi ai suoi uomini ed a Kammamuri aggiunse: - Voi potete
               andarvi a riposare. Pel momento bastiamo io e Tremal-Naik. - Caricò il suo cibuc, lo
               accese e si mise a fumare flemmaticamente, mentre il suo amico arrotolava una foglia
               di betel dopo d'avervi messo dentro un pizzico di calce ed un pezzetto di noce
               d'aracchiero per cacciarsela poi in bocca, droga splendida, affermano gli indiani,
               che conforta lo stomaco, fortifica il cervello, cura l'alito cattivo, ma che invece
               annerisce i denti e fa sputare saliva color del sangue.</p>
            <p>Era trascorsa una mezz'ora senza che né l'uno né l'altro avessero scambiata una
               parola, quando la porta del salotto si aprì e comparve Bindar seguìto da un giovane
               indiano che portava indosso un dootèe di seta gialla e che calzava quei zoccoletti di
               legno che solo i servi delle grandi case usano portare e che tengono fermi colle dita
               dei piedi senza impedire loro di camminare comodamente e con prestezza.</p>
            <p>- Ecco quello che desideri sahib, - disse Bindar. - Egli è pronto a bere anche un
               vaso di toddy, se tu glielo offri. - Sandokan squadrò attentamente il nuovo venuto e
               parve soddisfatto di quell'esame, poiché un lampo di contentezza gli brillò negli
               occhi nerissimi e pieni di fuoco.</p>
            <p>- Siedi e bevi a tuo piacimento - gli disse. - Tu non perderai inutilmente il tuo
               tempo perché sono uso a pagare largamente i servigi che mi vengono resi.</p>
            <p>- Io sono ai tuoi ordini, sahib - rispose il giovane indiano.</p>
            <p>- Io ho bisogno di chiederti solamente delle informazioni sul tuo padrone,
               desiderando avere un posto alla corte del rajah.</p>
            <p>- Il mio signore è potentissimo e può, se vuole, fartelo avere.</p>
            <p>- Dovrò pagare molto?</p>
            <p>- Il padrone è avido assai di rupie e anche di sterline.</p>
            <p>- Potresti tu parlargliene?</p>
            <p>- Io no, ma il maggiordomo sì.</p>
            <p>- È ancora a letto il favorito del rajah?</p>
            <p>- E vi rimarrà ancora parecchi giorni. Quel maledetto inglese lo ha ferito più
               seriamente di quello che credeva.</p>
            <p>- Bevi.</p>
            <p>- Grazie, sahib - rispose il giovane vuotando la tazza che Tremal-Naik gli aveva
               messa dinanzi.</p>
            <p>- Dunque mi dicevi, - riprese Sandokan, - che è molto malato il ferito?</p>
            <p>- Molto no, perché la scimitarra di quel cane d'inglese l'ha colpito solamente di
               sbieco.</p>
            <p>- Il tuo padrone va di frequente nel suo bengalow?</p>
            <p>- Oh, di rado! - rispose l'indiano. - Il rajah non può vivere senza di lui.</p>
            <p>- Bevi ancora, giovanotto e tu Tremal-Naik fa' portare delle bottiglie di gin o di
               brandy di vera marca inglese. Ho voglia di bere stamane.</p>
            <p>Dunque mi dicevi tu?...</p>
            <p>- Che il favorito del rajah viene di rado al bengalow, - rispose il giovane indiano,
               dopo d'aver vuotata una seconda e una terza tazza di toddy.</p>
            <p>- Non ha un harem nel suo palazzo?</p>
            <p>- Sì sahib.</p>
            <p>- Composto d'indiane?</p>
            <p>- Puoi dire delle più belle fanciulle dell'Assam.</p>
            <p>- Ah! - fece Sandokan ricaricando e riaccendendo il cibuc, mentre Tremal-Naik sturava
               due bottiglie di vecchio gin a dieci rupie l'una ed empiva al giovane una tazza della
               capacità d'un nali, ossia d'un paio di quinti. - Il favorito ama le belle
               fanciulle!</p>
            <p>- È un gran signore che può permettersi qualunque lusso.</p>
            <p>- È vero quello che si dice in città?</p>
            <p>- Che cosa, sahib?</p>
            <p>- Bevi prima questo eccellente gin e poi mi risponderai. - L'indiano che forse non
               aveva mai bevuto quel fortissimo liquore, tracannò avidamente quattro o cinque grossi
               sorsi, facendo scoppiettare la lingua.</p>
            <p>- Eccellente, sahib - disse.</p>
            <p>- Vuota pure la tazza. Abbiamo altre bottiglie qui da bere. - Il giovane servo del
               greco riprese la tazza ingollando altri lunghissimi sorsi. Certo non si era mai
               trovato in mezzo a tanta abbondanza.</p>
            <p>- Ah! - disse Sandokan, quando gli parve che il gin agisse sul cervello del povero
               giovanotto. - Ti volevo chiedere se è vera la voce che corre la città.</p>
            <p>- Non so di che cosa si tratta.</p>
            <p>- Che il favorito del rajah abbia fatto un nuovo acquisto.</p>
            <p>- Non comprendo.</p>
            <p>- Cioè che abbia fatto rapire, di notte, una principessa straniera che si dice sia
               d'una bellezza meravigliosa.</p>
            <p>- Sì, sahib - rispose l'indiano abbassando la voce e socchiudendo gli occhi. - Mi
               sorprende però come si sia saputo in città quel rapimento, essendo stato commesso di
               notte.</p>
            <p>- Coll'aiuto d'un gussain è vero?</p>
            <p>- Che cosa ne sai tu, sahib?</p>
            <p>- Me lo hanno detto, - rispose Sandokan. - Bevi ancora: non hai ancora vuotata la tua
               tazza. - L'indiano, che ci trovava piacere, d'un solo colpo la lasciò asciutta.
               L'effetto di quella bevuta, in un uomo non abituato ad altro che a sorseggiare del
               toddy, fu fulminante. S'accasciò di colpo sul seggiolone guardando Sandokan con due
               occhi smorti, che non avevano più alcun splendore.</p>
            <p>- Ah! Mi dicevi dunque che il colpo era stato fatto di notte, - rispose Sandokan con
               un leggero tono ironico.</p>
            <p>- Sì, sahib - rispose l'indiano con voce semi-spenta.</p>
            <p>- E dove l'hanno portata quella bella fanciulla?</p>
            <p>- Nel bengalow del favorito.</p>
            <p>- E vi si trova ancora?</p>
            <p>- Sì, sahib.</p>
            <p>- Si dispera?</p>
            <p>- Piange continuamente.</p>
            <p>- Il favorito non si è fatto però ancora vedere?</p>
            <p>- Ti ho detto che è ammalato e che si trova sempre alla corte, nell'appartamento
               destinatogli dal rajah.</p>
            <p>- E dove l'hanno messa? Nell'harem?</p>
            <p>- Oh no!</p>
            <p>- Sapresti indicarci la stanza? - L'indiano lo guardò con una certa sorpresa e
               fors'anche con un po' di diffidenza, quantunque fosse ormai completamente o poco meno
               ubriaco.</p>
            <p>- Perché mi domandi questo? - chiese.</p>
            <p>Sandokan accostò la sua seggiola a quell'indiano e abbassando a sua volta la voce gli
               sussurrò agli orecchi: - Io sono il fratello di quella giovane.</p>
            <p>- Tu, sahib?</p>
            <p>- Tu però non devi dirlo se vuoi guadagnare una ventina di rupie.</p>
            <p>- Sarò muto come un pesce.</p>
            <p>- Talvolta anche i pesci emettono dei suoni. Mi basta che tu sia muto come quelle
               teste d'elefante che adornano le pagode.</p>
            <p>- Ho capito, - rispose l'indiano.</p>
            <p>- E se tu mi servirai bene avrai fatto la tua fortuna - continuò Sandokan.</p>
            <p>- Sì, sahib - rispose l'indiano sbadigliando come un orso e abbandonandosi sullo
               schienale della poltrona.</p>
            <p>- Purché mi presenti al chitmudgar del favorito.</p>
            <p>- Sì... del favorito.</p>
            <p>- E che non parli.</p>
            <p>- Si... parli.</p>
            <p>- Vattene al diavolo!</p>
            <p>- Sì... diavolo. - Furono le sue ultime parole poiché vinto dall'ubriachezza chiuse
               gli occhi mettendosi a russare sonoramente.</p>
            <p>- Lasciamolo dormire, - disse Sandokan. - Questo giovanotto non ha certo bevuto mai
               così abbondantemente.</p>
            <p>- Sfido io, gli hai fatto bere tre razioni d'un cipay in un solo colpo.</p>
            <p>- Ma sono riuscito a sapere quanto desideravo. Ah! Surama è ancora nel palazzo ed il
               greco si trova ancora a letto! Quando quel briccone si alzerà, la futura regina
               dell'Assam non sarà più nelle sue mani.</p>
            <p>- Che cosa intendi di fare?</p>
            <p>- Di fare innanzi a tutto la conoscenza del chitmudgar. Quando sarò nel palazzo,
               vedrai che bel tiro giuocheremo noi.</p>
            <p>Lasciamo che quest'indiano digerisca in pace il gin che ha ingollato e andiamo a fare
               colazione. - Passarono in un vicino salotto e si fecero servire una tiffine, ossia
               carne, legume e birra.</p>
            <p>Quand'ebbero finito s'allungarono sui seggioloni e dopo d'aver avvertito il
               maggiordomo di non lasciar uscire il giovane indiano, chiusero a loro volta gli occhi
               prendendo un po' di riposo.</p>
            <p>Il loro sonno non fu molto lungo, poiché il chitmudgar, dopo un paio d'ore, entrò
               avvertendoli che l'indiano aveva di già digerita l'abbondante bevuta e che insisteva
               di vederli.</p>
            <p>- Quel ragazzo deve avere uno stomaco a prova di piombo, - disse Sandokan alzandosi
               lestamente.</p>
            <p>- Può fare concorrenza agli struzzi, - aggiunse Tremal-Naik.</p>
            <p>Entrarono nel vicino gabinetto e trovarono infatti il servo del greco in piedi e
               fresco come se avesse bevuto dell'acqua pura.</p>
            <p>- Ah! sahib! - esclamò con un gesto desolato. - Io mi sono addormentato.</p>
            <p>- E temi i rimproveri del maggiordomo del bengalow, è vero? - chiese Sandokan.</p>
            <p>- Ah no, perché oggi sono libero.</p>
            <p>- Allora tutto va bene. - Sandokan trasse dalla fascia un pizzico di fanoni, ossia di
               monete d'argento del valore d'una mezza rupia, e gliele porse dicendo: - Per oggi
               queste, a patto però che tu mi presenti al maggiordomo, desiderando io di avere un
               impiego alla corte, poco importa che sia alto o basso.</p>
            <p>- Purché tu sia con lui generoso, l'impiego può fartelo avere. Ha un fratello alla
               corte che gode d'una certa considerazione.</p>
            <p>- Andiamo subito adunque.</p>
            <p>- Ed io? - chiese Tremal-Naik.</p>
            <p>- Tu mi aspetterai qui, - rispose Sandokan, strizzandogli l'occhio. - Se vi sarà un
               altro posto disponibile non mi dimenticherò di te.</p>
            <p>Vieni, giovanotto. - Lasciarono l'albergo e, attraversata la piazza che era affollata
               di persone, di carri d'ogni forma e dimensione dipinti tutti a colori smaglianti, da
               elefanti e da cammelli, entrarono nello splendido bengalow del favorito del rajah,
               non senza però che Sandokan avesse destata una viva curiosità pel suo fiero
               portamento e per la tinta della sua pelle ben diversa da quella degl'indiani che non
               ha sfumature olivastre.</p>
            <p>Il chitmudgar del greco, avvertito subito della presenza di quello straniero
               nell'abitazione del suo padrone, si era affrettato a scendere nella stanza dove era
               Sandokan, introdotto dal giovane servo, coll'idea di far bene sentire, a
               quell'intruso, tutta la sua autorità di pezzo grosso.</p>
            <p>Quando però si vide dinanzi l'imponente figura del formidabile pirata, fu il primo a
               fare un profondo inchino, a chiamarlo signore e pregarlo di sedersi.</p>
            <p>- Tu saprai già, chitmudgar, lo scopo della mia visita, - gli disse Sandokan
               bruscamente.</p>
            <p>- Il servo che ti ha qui condotto me lo ha detto, - rispose il maggiordomo del
               favorito con aria imbarazzata. - Mi stupisce però come tu, signore, che hai l'aspetto
               d'un principe, cerchi un posto alla corte e per mezzo mio.</p>
            <p>- E del tuo padrone, - disse Sandokan. - D'altra parte hai ragione di mostrarti
               sorpreso non essendo io mai appartenuto alla casta dei sudra12. Un giorno fui
               principe e anche ricco e potente e lo sarei ancora se gli inglesi non avessero
               distrutti tutti i principati dell'India meridionale.</p>
            <p>- Gli inglesi! Sempre quei cani, quei nemici ostinati della nostra razza! Oh
               sahib!</p>
            <p>- Lascia stare quella gente e veniamo al mio affare, - disse Sandokan.</p>
            <p>- Che cosa vuoi tu, signore?</p>
            <p>- Io so che il tuo padrone è potentissimo alla corte del rajah e vengo a chiedere il
               suo appoggio per ottenere una occupazione.</p>
            <p>- Ma signore...</p>
            <p>- Io ho potuto salvare qualche centinaio di rupie, - disse Sandokan, interrompendolo
               prontamente - e saranno tue se potrai indurre il tuo padrone a raccomandarmi al
               rajah. - Udendo parlare d'argento, il maggiordomo fece un profondissimo inchino.</p>
            <p>- Il mio padrone mi vuol bene, - disse - e non rifiuterà un così piccolo favore,
               trattandosi di procurare il pane ad un principe disgraziato. Alla corte vi è posto
               per tutti.</p>
            <p>- Vorrei però ora chiederti un piacere, sempre pagando.</p>
            <p>- Parla signore.</p>
            <p>- Io qui non ho né amici e né parenti, quindi avrei bisogno d'una stanza, sia pure un
               bugigattolo: potresti offrirmela? Io non ti darò alcun fastidio e ti pagherò una
               rupia al giorno vitto compreso. - Il maggiordomo pensò un momento, poi rispose: -
               Posso accontentarti, signore, purché tu finga di essere un servo ed eseguisca qualche
               piccolo lavoro.</p>
            <p>Ho una stanzuccia presso la varanga del secondo piano che può fare per te. - Sandokan
               tirò fuori quindici rupie e le depose sul tavolo che gli stava dinanzi, dicendo: - Tu
               sei pagato per due settimane. Se mi potrai occupare prima non ti chiederò la
               restituzione.</p>
            <p>- Tu sei generoso come un principe - rispose il maggiordomo.</p>
            <p>- Conducimi o fammi condurre nella mia stanza. - Il chitmudgar aprì la porta e fece
               avanzare il giovane servo indiano, che pareva fosse lì in attesa de' suoi ordini.</p>
            <p>- Condurrai questo sahib nello stanzino che si trova accanto la seconda varanga e lo
               tratterai, fino a nuovo ordine, come un mio ospite. - Poi volgendosi verso Sandokan:
               - Seguilo, signore - gli disse. - Io mi occuperò questa sera del tuo affare.</p>
            <p>- Vai a visitare il favorito del rajah?</p>
            <p>- Devo ricevere i suoi ordini. - Gli fece colla mano un cenno come per raccomandargli
               la massima prudenza e uscì da un'altra porta.</p>
            <p>- Eccomi nel cuore della piazza, - mormorò Sandokan. - È un'altra giornata
               guadagnata.</p>
            <p>Conducimi, giovanotto.</p>
            <p>- Seguimi, sahib. - Salirono una scala riservata ai domestici e attraversata la
               varanga superiore entrarono in una minuscola stanzuccia dove non si trovavano che un
               letto e due sedie.</p>
            <p>- Ti va sahib? - chiese il sudra.</p>
            <p>- Benissimo, - rispose Sandokan. - D'altronde non mi fermerò qui che pochi
               giorni.</p>
            <p>- Non vi è certo il lusso del bengalow di fermata. - Sandokan gli posò una mano sulla
               spalla, dicendogli gravemente: - Tu m'hai promesso di essere muto come un pesce,
               quindi non devi parlare con nessuno di quell'albergo.</p>
            <p>- Sì, sahib.</p>
            <p>- Ora ho bisogno ancora di te, se vorrai guadagnare altri pezzi d'argento.</p>
            <p>- Parla sahib; tu sei più generoso del mio padrone.</p>
            <p>- Dove si trova la giovane donna che hanno portata qui di notte? - Il sudra pensò un
               momento poi passandosi una mano sulla fronte disse: - Mi ricordo, quantunque avessi
               molto bevuto, che tu m'hai detto essere il fratello di quella signora.</p>
            <p>- È vero.</p>
            <p>- E... che cosa vuoi fare, sahib?</p>
            <p>- Non occuparti di questo.</p>
            <p>- Io servendo te corro il pericolo di venire cacciato e anche bastonato.</p>
            <p>- Né l'uno né l'altro, perché io ti prenderò ai miei servigi con doppia paga e cento
               rupie di regalo. - Il giovane spalancò gli occhi fissandoli su Sandokan e chiedendosi
               se sognava.</p>
            <p>- Tu mi prendi al tuo servizio, sahib! - esclamò finalmente, - e con doppia paga!</p>
            <p>- Sì.</p>
            <p>- Io sono tuo corpo e anima.</p>
            <p>- Non mi occorrono, - rispose Sandokan. - A me per ora basta la tua lingua.</p>
            <p>- Che cosa vuoi sapere?</p>
            <p>- Dove si trova la giovane indiana.</p>
            <p>- È più vicina di quello che tu credi.</p>
            <p>- Dimmelo. - Il sudra aprì una porta che era nascosta da una tenda e che era sfuggita
               a Sandokan e gli mostrò uno stretto corridoio.</p>
            <p>- Questo conduce nella stanza della giovane che hanno rapito - disse a voce bassa. -
               L'harem del padrone è al secondo piano.</p>
            <p>- Vedo infatti là in fondo un'altra porta. Sarà però chiusa, suppongo.</p>
            <p>- Sì, però io posso farti avere la chiave.</p>
            <p>- È quella che mi occorre.</p>
            <p>- Fra mezz'ora l'avrai, sahib.</p>
            <p>- Tu m'hai detto che oggi sei libero.</p>
            <p>- È vero.</p>
            <p>- Sicché puoi recarti al bengalow di passaggio.</p>
            <p>- A qualunque ora. - Sandokan trasse da una tasca un libriccino, strappò una pagina e
               con una matita scrisse alcune righe.</p>
            <p>- Tu consegnerai questa carta all'uomo che mi teneva compagnia, quando ti offersi da
               bere. Lo riconosceresti ancora?</p>
            <p>- Oh sì, sahib.</p>
            <p>- Portami la chiave, una bottiglia di qualche liquore e lasciami solo.</p>
            <p>- Sì, sahib. - Quando il giovane sudra fu uscito, Sandokan s'inoltrò in punta di
               piedi nel corridoio ed esaminò la porta che metteva nell'harem del greco. Come la
               maggior parte delle porte indiane, era laminata in bronzo; tuttavia accostando un
               orecchio alla toppa, Sandokan poté udire due voci di donna.</p>
            <p>- Surama! - esclamò subito. - Che io abbia la chiave ed una fune e il colpo sarà
               fatto. Mio caro greco, vedremo chi di noi due sarà più furbo.</p>
            <p>Vi è qualcuno che discorre con Surama. Bah! Se non starà zitto con un colpo di
               pugnale gli chiuderò per sempre la bocca. - Ritornò nel suo bugigattolo, si sdraiò
               sul letto, e, acceso il cibuc, si mise a fumare immergendosi in profondi
               pensieri.</p>
            <p>Aveva appena terminata la prima carica di tabacco, quando il giovane sudra ricomparve
               tenendo in mano una bottiglia ed un bicchiere di metallo dorato.</p>
            <p>- Ecco, sahib - gli disse. - È il maggiordomo che ti manda questo.</p>
            <p>- E la chiave?</p>
            <p>- L'ho presa senza che nessuno se ne accorga.</p>
            <p>- Tu sei un bravo ragazzo. Ora dimmi se mia sorella è sola o in compagnia di qualche
               altra donna.</p>
            <p>- Questo lo ignoro, non potendo io entrare nell'harem del mio signore.</p>
            <p>- Non importa, - disse Sandokan dopo un momento di riflessione.</p>
            <p>- Che cosa devo fare ora?</p>
            <p>- Portare la carta che ti ho dato al mio amico e procurarmi per questa sera una
               solida corda.</p>
            <p>- Che cosa vuoi fare sahib? - chiese il sudra spaventato.</p>
            <p>- T'ho detto che ti prendo al mio servizio con doppia paga: non ti basta?</p>
            <p>- È vero, sahib.</p>
            <p>- Vattene. - Attese che il rumore dei passi fosse cessato, poi tornò nel corridoio e
               tenendo in mano la chiave che il giovane gli aveva dato, accostò di nuovo un orecchio
               alla toppa.</p>
            <p>- Non parlano più, - mormorò. - Facciamo la nostra comparsa: Surama mi rivedrà ben
               volentieri. - Introdusse la chiave e aprì.</p>
            <p>Un grido, a mala pena represso, rispose allo stridio del chiavistello.</p>
            <p>- Taci, Surama! - disse Sandokan. - Sono io!</p>
            <p>19. La liberazione di Surama Sandokan si trovò in una splendida stanza da letto, di
               stile greco-orientale, adorna di ricchissimi divani di seta bianca, ricamati in oro,
               di tappeti turchi e persiani e di ampie tende di seta azzurra cadenti dinanzi alle
               finestre. Solo il letto, massiccio, con intarsi di madreperla e che si trovava
               proprio nel mezzo, ed alcuni mobili leggeri, erano di provenienza indiana.</p>
            <p>Surama, vedendo entrare Sandokan, gli si slanciò contro trattenendo, come abbiamo
               detto, a mala pena un grido. Il maggiordomo del favorito le aveva fatto indossare
               un'ampia sari di seta rosea, con un grand'orlo azzurro, che faceva doppiamente
               risaltare la bruna bellezza della giovane assamese.</p>
            <p>- Chiudi bene la porta, - le disse subito Sandokan sotto-voce. - Nessuno deve
               sorprendermi nella tua stanza.</p>
            <p>- Ma come tu, signore, sei qui?</p>
            <p>- Taci ora: la porta. - Surama abbassò i due ganci, assicurandola solidamente.</p>
            <p>- Nessuno potrà ora entrare senza il mio permesso - disse tornando verso Sandokan. -
               Ed ora parla signore: Yanez?</p>
            <p>- Non inquietarti per lui, Surama, - rispose Sandokan invitandola a sedersi sul
               divano, che si trovava più vicino al corridoio che conduceva nel suo bugigattolo. -
               Pel momento non corre alcun pericolo e credo che non abbia mai goduto tanta salute
               come ora.</p>
            <p>- E Tremal-Naik?</p>
            <p>- In questo momento sta cenando di certo e senza troppe apprensioni.</p>
            <p>- Ma tu...</p>
            <p>- Aspetta un po': sappi che sono qui in qualità di ospite e non già di prigioniero.
               Ora rispondimi a quanto ti chiederò.</p>
            <p>Innanzi a tutto verrà nessuno a disturbarci?</p>
            <p>- Per ora no. Abbiamo un paio d'ore di libertà.</p>
            <p>- Non mi occorre tanto tempo. Ti hanno usato dei maltrattamenti?</p>
            <p>- No, signore, tutt'altro.</p>
            <p>- Ti hanno interrogata?</p>
            <p>- Non ancora, tuttavia vi è nel mio cervello un ricordo confuso.</p>
            <p>- Quale?</p>
            <p>- Posso aver sognato.</p>
            <p>- Spiegami codesto sogno, Surama - disse Sandokan.</p>
            <p>- Mi sembra d'aver veduto degli uomini intorno al mio letto e di aver udito degli
               strani discorsi e poi mi sembra che mi abbiano dato da bere qualche cosa, come un
               liquore fortissimo e molto amaro. Qualche cosa di vero può essere avvenuto poiché
               quando mi sono svegliata, in questo letto, avevo il cervello offuscato e le membra mi
               tremavano come se avessi bevuto del bâng.</p>
            <p>- Cos'è?</p>
            <p>- Una mistura d'oppio. - La fronte di Sandokan si corrugò.</p>
            <p>- Sei ben certa, Surama, che non sia stato un sogno?</p>
            <p>- Non te lo saprei dire con piena sicurezza, - rispose la bella assamese. - Quel
               tremito però non mi parve naturale.</p>
            <p>- Ecco dove sta il pericolo. Voi indiani possedete delle droghe misteriose che
               esaltano le persone e che le costringono a parlare. Tremal-Naik m'ha parlato un
               giorno d'una certa youma.</p>
            <p>- Non devono aver adoperata quella pianta, perché produce una febbre intensissima,
               che dura parecchie ore. No, se è vero che mi hanno dato da bere qualche cosa, deve
               trattarsi d'altro.</p>
            <p>- Pensa bene, fanciulla, perché se tu hai parlato puoi aver compromesso non solo me e
               te, bensì anche Yanez.</p>
            <p>- E se, come t'ho detto, fosse stato un sogno?</p>
            <p>- Il tuo cervello, se fosse stato un sogno, non sarebbe rimasto offuscato.</p>
            <p>- Anche questo è vero.</p>
            <p>- Se vi fosse qualche mezzo per poter sapere quello che hai detto! - mormorò
               Sandokan. - Chissà, forse Tremal-Naik può trovarlo; egli conosce molti narcotici.</p>
            <p>- Io sono pronta a bere tutto quello che vorrai, Sandokan.</p>
            <p>- Di questa faccenda ci occuperemo più tardi.</p>
            <p>- E tu come hai saputo che io ero stata rapita? - chiese Surama.</p>
            <p>- Ho preso quel cane di fakiro e l'ho costretto a confessare. È il favorito del rajah
               che t'ha fatta rapire, probabilmente per vendicarsi di quel colpo di scimitarra.
               Anche questo è affare che poco interessa pel momento. È un giuoco che io gli
               restituirò questa notte istessa.</p>
            <p>Tutto è ormai pronto per la tua evasione. Dove mettono le tue finestre?</p>
            <p>- Sulla varanga del secondo piano.</p>
            <p>- Hai paura ad affidarti a una fune ben solida?</p>
            <p>- Io sono pronta a fare tutto quello che vorrai.</p>
            <p>- Si dorme presto in questa casa?</p>
            <p>- Alle undici tutti i lumi sono spenti, - rispose Surama.</p>
            <p>- A mezzanotte sii pronta. Dorme nessuna serva qui?</p>
            <p>- So che ve ne sono due nella camera attigua.</p>
            <p>- Vengono da te prima di coricarsi?</p>
            <p>- Sì, per accompagnarmi a letto.</p>
            <p>- Hai qualche bottiglia di liquore da offrire loro?</p>
            <p>- Anche del vino europeo: il chitmudgar non mi lascia mancare nulla. - Sandokan si
               frugò nella fascia ed estrasse una scatola di metallo contenente parecchi tubetti a
               vari colori. Ne prese uno, lo esaminò attentamente, poi lo porse a Surama dicendole:
               - La polvere che sta qui dentro, la scioglierai in una bottiglia, o di liquore o di
               vino, e poi offrirai a ciascuna delle due donne un bicchierino di quella mistura, non
               di più.</p>
            <p>Il narcotico è potente e assorbito in dose superiore, potrebbe far dormire per sempre
               chi lo prende.</p>
            <p>Ora un'altra domanda e poi ti lascerò sola.</p>
            <p>- Parla signore, - disse Surama nascondendosi in seno il tubetto.</p>
            <p>- Credi tu che i montanari di tuo padre si siano scordati di te?</p>
            <p>- Se mi presentassi a loro e dicessi che io sono Surama, la piccola figlia del famoso
               guerriero, sono più che certa che prenderebbero le armi per aiutare te e Yanez in
               questa difficile impresa.</p>
            <p>Pensi tu forse di condurmi fra di loro?</p>
            <p>- Ciò può essere necessario per metterti al sicuro, - rispose la Tigre della Malesia.
               - Un elefante quanto potrebbe impiegare per giungere fra quelle montagne?</p>
            <p>- Non più di cinque giorni.</p>
            <p>- Ne so abbastanza. Addio, Surama, e sii pronta per la mezzanotte. - Strinse la mano
               alla futura principessa dell'Assam e tornò in punta di piedi nella sua stanzetta.</p>
            <p>- Tutto va a gonfie vele, - mormorò. - Se non sopravverranno degli incidenti, domani
               noi saremo nella jungla di Benar e perfettamente al sicuro.</p>
            <p>Poi vedremo che cosa ci converrà fare. - Si sdraiò sul suo lettuccio mettendo su uno
               sgabello una bottiglia di arak, accese la pipa ed attese tranquillamente che
               giungesse il momento di agire e che il giovane sudra si presentasse.</p>
            <p>La mezzanotte non era lontana, quando un leggero colpo battuto alla porta lo fece
               scendere dal letto.</p>
            <p>- Deve essere lui, - mormorò. - Ecco un bravo ragazzo che farà una discreta fortuna.
               - Aprì senza far rumore e si vide dinanzi il servo del maggiordomo.</p>
            <p>- Dunque - gli chiese Sandokan.</p>
            <p>- Dormono tutti.</p>
            <p>- Sono tutti spenti i lumi?</p>
            <p>- Sì, sahib.</p>
            <p>- Hai veduto nessuno a passeggiare sulla piazza?</p>
            <p>- Un gruppo d'uomini.</p>
            <p>- Sono i miei amici. Prendi la fune.</p>
            <p>- È qui, sahib.</p>
            <p>- Seguimi e non aver paura. Da questo momento tu sei ai miei servigi.</p>
            <p>- Grazie, padrone. - Sandokan aprì la porta che metteva nel corridoio e bussò
               replicatamente a quella della stanza di Surama che fu subito aperta.</p>
            <p>La giovane assamese aveva abbassato il lucignolo della lampada per far credere che
               dormiva e si era gettata sulla testa una larga fascia di seta, che la nascondeva
               quasi tutta.</p>
            <p>- Eccomi, signore - disse a Sandokan. - Sono pronta a scendere.</p>
            <p>- Le tue serve?</p>
            <p>- Dormono profondamente.</p>
            <p>- Hanno bevuto il narcotico?</p>
            <p>- Da più di un'ora.</p>
            <p>- Prima di domani sera non si sveglieranno, - disse Sandokan. - Siamo quindi sicuri
               di non essere disturbati da parte loro. - Aprì una finestra e passò sulla varanga
               accostandosi silenziosamente al parapetto.</p>
            <p>Quantunque l'oscurità fosse fitta, scorse subito alcune ombre umane sfilare
               silenziosamente dinanzi al palazzo del favorito.</p>
            <p>- Devono essere Tremal-Naik, Kammamuri e i miei malesi, - mormorò. - Speriamo che
               tutto vada bene. - Svolse la corda, legò un capo ad una colonna di legno della
               varanga e gettò l'altro nel vuoto, mandando nel medesimo tempo un leggero sibilo che
               imitava perfettamente quello del terribilissimo cobra-capello.</p>
            <p>Un segnale identico rispose poco dopo.</p>
            <p>- È lui - disse Sandokan. - All'opera! - Tornò verso la finestra, prese fra le sue
               braccia Surama e s'avviò verso la fune dicendo al sudra: - Scendi pel primo tu.</p>
            <p>- Sì, padrone.</p>
            <p>- E fa' presto. - Il giovanotto varcò il parapetto e scomparve.</p>
            <p>- Tu incrocia le tue mani attorno al mio collo, - disse poscia Sandokan alla bella
               assamese, - e dammi la tua fascia di seta, onde ti leghi a me.</p>
            <p>- Non sarebbe necessario, - rispose la principessa. - Le mie braccia sono
               robuste.</p>
            <p>- Non si sa mai quello che può accadere. - Prese la sciarpa, strinse Surama contro il
               proprio dorso, poi a sua volta montò sul parapetto, non senza essersi prima cacciato
               fra i denti il kriss malese.</p>
            <p>- Stringi forte, - disse. - Non mi strangolerai colle tue piccole mani. - Afferrò la
               corda e si mise a scendere. Vecchio marinaio, non si trovava certo imbarazzato a
               compiere quella manovra, tanto più che possedeva una muscolatura da sfidare
               l'acciaio.</p>
            <p>In pochi istanti raggiunse la veranda inferiore. Disgraziatamente urtò coi piedi
               contro l'orlo della leggera tettoia che la copriva, facendo cadere un pezzo di
               grondaia.</p>
            <p>Una sola imprecazione gli sfuggì suo malgrado. Quel pezzo di latta o di zinco che
               fosse, nel precipitare sulle pietre della piazza, produsse molto rumore. Sandokan
               puntò i piedi contro il riparo e si lasciò scivolare verticalmente, senza badare se
               si scorticava o no le mani.</p>
            <p>Non distava dal suolo che pochi metri quando dalla varanga udì una voce a urlare: -
               All'armi! La prigioniera fugge! - Poi rintronò un colpo di pistola.</p>
            <p>La palla fortunatamente non aveva colpito né Sandokan, né Surama.</p>
            <p>Uomini, servi e guardie, si erano precipitati sulla varanga urlando a squarciagola: -
               Ferma! Ferma! - Due, avendo trovata la fune stesa dinanzi alla galleria, vi si
               aggrapparono lasciandosi scorrere fino a terra, ma già Sandokan che reggeva sempre
               Surama, si trovava al sicuro fra i suoi fedeli malesi.</p>
            <p>Tremal-Naik vedendo poi quei due venire avanti con dei tarwar in mano, armò
               rapidamente le due pistole che aveva nella fascia e scaricò uno dietro l'altro, senza
               troppa fretta, quattro colpi che li fece cadere l'uno sull'altro.</p>
            <p>- Via! - gridò Sandokan dopo aver sciolto il piccolo sari che legava Surama, e d'aver
               presa questa fra le braccia. - Al palazzo!La porta del bengalow del favorito, si era
               aperta e dieci o dodici uomini muniti d'armi da fuoco e da taglio e ancora semi-nudi,
               si erano scagliati dietro ai fuggiaschi, urlando senza posa: - All'armi! All'armi! -
               Sandokan correva come un cervo, fiancheggiato da Tremal-Naik e da Kammamuri e
               protetto alle spalle dai malesi.</p>
            <p>La caccia era cominciata furiosa, implacabile; ma quantunque gli indù godano
               generalmente la fama di essere corridori instancabili, avevano trovato nei loro
               avversari dei campioni degni dei loro garretti.</p>
            <p>Di quando in quando qualche colpo di fuoco echeggiava, facendo accorrere alle
               finestre gli abitanti delle vicine case. Ora veniva sparato dagli inseguitori ed ora
               dai fuggiaschi, senza gravi perdite né da una parte né dall'altra non potendo, in
               quella corsa disordinata, prendere la mira.</p>
            <p>Nondimeno una viva inquietudine cominciava a tormentare Sandokan. Quelle grida e
               quegli spari facevano accorrere ad ogni istante altre persone ed il drappello dei
               servi del greco s'ingrossava rapidamente.</p>
            <p>Sarebbero riusciti a salvarsi nel palazzo senza essere stati scorti? Lo stesso
               pensiero doveva essere sorto anche nel cervello di Tremal-Naik, poiché senza cessare
               di correre, chiese a Sandokan: - Non verremo noi assediati?</p>
            <p>- Prima di voltare l'angolo dell'ultima via, faremo una scarica. È assolutamente
               necessario che non ci vedano entrare nel palazzo.</p>
            <p>Forza alle gambe! Cerchiamo di distanziarli. - Avevano percorso sette od otto vie,
               senza incontrare fortunatamente nessuna guardia notturna. Con uno sforzo supremo
               raggiunsero l'angolo del palazzo vantaggiando a un tempo di duecento e più passi.</p>
            <p>- Fate fronte! - gridò Sandokan ai malesi. - Caricate! Fuoco di bordata prima! - Le
               terribili tigri di Mompracem, niente spaventate di trovarsi di fronte a cinquanta o
               sessanta avversari, puntarono le carabine facendo una scarica, poi estratte le
               scimitarre caricarono furiosamente con urla selvagge.</p>
            <p>Vedendo cadere parecchi dei loro, gl'indù volsero le spalle senza aspettare l'attacco
               impetuoso, irresistibile, dei malesi.</p>
            <p>- Kammamuri, fa' aprire la porta del palazzo prima che quei furfanti ritornino!</p>
            <p>- È già aperta, signore! - gridò Bindar.</p>
            <p>- A me, malesi! - I pirati che si erano slanciati dietro ai fuggiaschi ululando come
               bestie feroci, si ripiegarono di corsa e si gettarono dentro l'ampio peristilio del
               palazzo di Surama, chiudendo e barricando precipitosamente la porta.</p>
            <p>- Spero che nessuno ci abbia veduti, - disse Sandokan deponendo a terra Surama e
               aspirando poscia una lunga sorsata d'aria.</p>
            <p>- Grazie, Sandokan, - disse la giovane. - A te ed al sahib bianco devo ormai troppe
               volte la mia vita.</p>
            <p>- Lascia queste cose e andiamo a vedere che cosa succede. Intanto fa' armare tutta la
               tua gente.</p>
            <p>Temo che vi sarà battaglia questa notte. - Salì la gradinata insieme con Tremal-Naik
               e con Kammamuri e si affacciò ad una finestra del secondo piano.</p>
            <p>- Saccaroa! - esclamò. - Ci hanno ritrovati! Qui corriamo il pericolo di venire
               presi! Ah! Per Maometto, preparerò loro un bel tiro, prima che giungano i soldati del
               rajah!</p>
            <p>- Che cosa vuoi fare? - chiese Tremal-Naik.</p>
            <p>- Surama! - gridò invece Sandokan.</p>
            <p>La giovane assamese saliva in quel momento la scala.</p>
            <p>- Che cosa desideri signore? - chiese avvicinandosi rapidamente.</p>
            <p>- La tua casa è isolata mi pare.</p>
            <p>- Sì.</p>
            <p>- Che cosa vi è di dietro?</p>
            <p>- Una piccola pagoda.</p>
            <p>- Isolata anche quella?</p>
            <p>- No, si appoggia ad un gruppo di palazzi e di bengalow.</p>
            <p>- È larga la via che divide la tua casa dalla pagoda?</p>
            <p>- Una diecina di metri.</p>
            <p>- Fa' portare subito delle funi, tutte quelle che puoi trovare. Ci raggiungerai sul
               tetto.</p>
            <p>Bindar! - L'indiano che era sulla varanga vicina fu pronto ad accorrere.</p>
            <p>- Eccomi, padrone - disse.</p>
            <p>- Da' ordine ai miei malesi ed ai servi di tenere in iscacco gli assalitori per
               alcuni minuti. Che non facciano economia di polvere né di palle. Va' e comanda il
               fuoco.</p>
            <p>E ora, Tremal-Naik, vieni con me e con Kammamuri. - Salirono una seconda gradinata
               raggiungendo l'ultimo piano e trovato un abbaino, passarono sul tetto che era quasi
               piatto, non avendo che due leggere inclinazioni.</p>
            <p>- Non mi aspettavo tanta fortuna, - mormorò Sandokan. - Andiamo a vedere quella via e
               quella pagoda. - Mentre s'avanzavano carponi, dinanzi al palazzo echeggiavano clamori
               assordanti. Gli assedianti dovevano essere cresciuti di numero a giudicarlo dal
               fracasso che facevano.</p>
            <p>Il fuoco però non era ancora cominciato né da una parte né dall'altra. Bindar non
               aveva forse giudicato prudente cominciare pel primo le ostilità, per non irritare
               maggiormente gli avversari.</p>
            <p>Sandokan ed i suoi due compagni in pochi momenti attraversarono il tetto,
               raggiungendo il margine opposto.</p>
            <p>Una via larga, nove o dieci metri, separava il palazzo da una vecchia pagoda di
               modeste proporzioni, la quale era sormontata da una specie di terrazzo, irto di
               antenne di ferro che sorreggevano dei piccoli elefanti dorati che funzionavano forse
               da mostraventi.</p>
            <p>- È alta quanto questa casa, - disse Sandokan.</p>
            <p>- Che cosa vuoi tentare? - chiese Tremal-Naik.</p>
            <p>- Di passare su quel terrazzo, - rispose la Tigre della Malesia.</p>
            <p>Il bengalese lo guardò con spavento.</p>
            <p>- Chi potrà saltare attraverso questa via?</p>
            <p>- Tutti.</p>
            <p>- Ma come?</p>
            <p>- Tu sai ancora adoperare il laccio?</p>
            <p>Un vecchio thug non dimentica facilmente il suo mestiere.</p>
            <p>- Non ti capisco.</p>
            <p>- Non si tratta che di gettare una buona corda al di sopra d'una di quelle antenne e
               di formare poi un ponte volante con un paio di gomene.</p>
            <p>- Ah! Padrone, lascia fare a me allora, - disse Kammamuri. - Sono stato un anno
               prigioniero dei thugs di Rajmangal e ho appreso a servirmi del laccio a
               meraviglia.</p>
            <p>Non sarà che un semplice giuoco.</p>
            <p>- E poi dove scapperemo noi? - chiese Tremal-Naik.</p>
            <p>- Vi sono delle case dietro la pagoda che attraverseremo facilmente, passando sui
               tetti. In qualche luogo scenderemo.</p>
            <p>- E non ci daranno la caccia?</p>
            <p>- Io eleverò fra noi e gli assedianti una tale barriera da togliere loro ogni idea
               d'inseguirci.</p>
            <p>- Tu sei un uomo meraviglioso, Sandokan.</p>
            <p>- Non sono stato forse un pirata? - rispose la Tigre della Malesia. - Nella mia lunga
               carriera ne ho provate delle avventure e ne ho... - Una scarica di carabine gli
               tagliò la frase. I malesi ed i servi del palazzo avevano aperto il fuoco, per
               impedire agli assedianti di abbattere la porta e d'invadere le stanze del
               pianterreno.</p>
            <p>- Se la resistenza dura dieci minuti noi siamo salvi, - disse Sandokan.</p>
            <p>Si volse udendo delle tegole a muoversi, Surama s'avanzava con precauzione andando
               carponi sul tetto, accompagnata da due servi e da un malese, che portavano corde di
               seta, strappate probabilmente dai tendaggi, e grosse corde di canape tolte dalle
               varanghe.</p>
            <p>- Chi è che ha aperto il fuoco? - chiese Sandokan aiutando la brava ragazza ad
               alzarsi.</p>
            <p>- I tuoi uomini.</p>
            <p>- Vi sono dei seikki fra gli assalitori?</p>
            <p>- Una dozzina e avevano subito attaccata la porta.</p>
            <p>- Kammamuri scegliti la corda e bada che sia solida perché tu dovrai passare su
               quella.</p>
            <p>- Lascia fare a me, padrone; - rispose il maharatto.</p>
            <p>Si gettò sulle funi che erano state deposte dinanzi a lui e prese un cordone di seta,
               lungo una quindicina di metri e grosso come un dito, osservandolo attentamente in
               tutta la sua lunghezza.</p>
            <p>- Ecco quello che fa per me, - disse poi. - Può sorreggere anche due uomini. - Fece
               rapidamente un nodo scorsoio, si spinse verso il margine del tetto, lo fece
               volteggiare tre o quattro volte intorno alla propria testa come fanno i gauchos della
               pampa argentina e lo lanciò.</p>
            <p>La corda ben aperta alla sua estremità, in causa di quel rapido movimento rotatorio,
               cadde su una delle aste di ferro e vi scivolò dentro.</p>
            <p>- Ecco fatto, - disse Kammamuri volgendosi verso Sandokan. - Tenete forte il
               cordone.</p>
            <p>- Guarda prima se vi è gente nella via.</p>
            <p>- Non mi pare, padrone. D'altronde l'oscurità è fitta e nessuno ci vedrà. - Sandokan
               e Tremal-Naik si gettarono sulle tegole afferrando strettamente il cordone, subito
               imitati dai due servi e dal malese.</p>
            <p>- Coraggio amico, - disse il pirata.</p>
            <p>- Ne ho da vendere, - rispose il maharatto sorridendo. - E poi non soffro le
               vertigini. - Si appese al cordone, incrociandovi sopra, per maggior precauzione, le
               gambe e s'avanzò audacemente al di sopra della via, senza nemmeno pensare che poteva
               da un istante all'altro cadere da un'altezza di diciotto o venti metri e sfracellarsi
               sul lastricato.</p>
            <p>Sandokan e Tremal-Naik seguivano con viva emozione e non senza rabbrividire quella
               traversata, dal cui buon esito dipendeva la salvezza di tutti.</p>
            <p>Vi fu un momento terribile, quando il coraggioso maharatto giunse a metà della
               distanza che divideva il palazzo dalla pagoda. Il cordone quantunque tirato a tutta
               forza dai cinque uomini, aveva descritto un arco accentuatissimo, crepitando
               sinistramente sotto il peso non indifferente di Kammamuri.</p>
            <p>- Fermati un istante! - gridò precipitosamente Sandokan.</p>
            <p>Il maharatto che doveva pure aver udito quel crepitìo che poteva annunciare una
               imminente rottura, ubbidì subito.</p>
            <p>Fortunatamente la corda non aveva ceduto, né aveva dato alcun altro suono. A quanto
               pareva, i fili di seta si erano solamente allungati senza spezzarsi.</p>
            <p>- Vuoi provare? - chiese finalmente Sandokan.</p>
            <p>- Aspettavo il tuo ordine, - rispose Kammamuri con voce perfettamente calma.</p>
            <p>- Va', amico, - disse Tremal-Naik.</p>
            <p>Il maharatto riprese la sua marcia aerea, procedendo però con precauzione e giunse
               ben presto sul terrazzo della pagoda, mandando un gran sospiro di soddisfazione.</p>
            <p>- Le funi, padrone! - gridò subito.</p>
            <p>Sandokan aveva già scelto le più grosse e le più solide. Le annodò facilmente. Le due
               funi, annodate l'una sopra l'altra, all'altezza d'un metro e mezzo e assicurate a due
               aste di ferro, potevano permettere il passaggio senza correre troppi pericoli.</p>
            <p>- Tremal-Naik, - disse Sandokan; - occupati di far passare le persone. Surama hai
               paura?</p>
            <p>- No, signore.</p>
            <p>- Passa per la prima.</p>
            <p>- E tu? - chiese Tremal-Naik.</p>
            <p>- Vado a coprire la ritirata e preparare la barriera che impedirà agli assedianti di
               darci la caccia. - Riattraversò il tetto e ridiscese negli appartamenti.</p>
            <p>La battaglia fra gli indù, i malesi ed i servi del palazzo infuriava, facendo
               accorrere da tutte le vicine vie nuovi combattenti.</p>
            <p>I malesi nascosti dietro i parapetti delle varanghe che avevano coperti con
               materassi, cuscini e pagliericci, sparavano furiosamente facendo indietreggiare, ad
               ogni scarica, gli assalitori e mandandone molti a terra morti o feriti.</p>
            <p>La folla però, che era pure armata di ottime carabine e di pistole, rispondeva non
               meno vigorosamente e anche dalle case fronteggianti il palazzo di Surama si sparava
               contro la varanga, mettendo in serio pericolo i difensori.</p>
            <p>Sandokan si era precipitato fra i suoi uomini, gridando: - Riparate subito sul tetto!
               Fra pochi minuti il palazzo sarà in fiamme! Prima le donne ed i servi, ultimi voi per
               coprire la ritirata. - Ciò detto strappò una torcia che illuminava la varanga e diede
               fuoco alle stuoie di coccottiero, quindi si slanciò attraverso le splendide stanze
               che formavano l'appartamento riservato di Surama, incendiando i cortinaggi di seta
               delle finestre, le coperte dei letti, i tappeti, i leggeri mobili laccati.</p>
            <p>- Ci diano la caccia ora, - disse quando vide le fiamme avvampare e le stanze
               riempirsi di fumo. - Cinquantamila rupie non valgono un dito di Surama. - Ritornò
               sulla varanga inseguito dalle colonne di fumo per accertarsi che non vi era più
               nessuno.</p>
            <p>Indiani e malesi, dopo d'aver fatta un'ultima scarica, erano precipitosamente
               fuggiti; e le stuoie, le colonne di legno e persino il pavimento, avvampavano con
               rapidità prodigiosa lanciando intorno bagliori sinistri.</p>
            <p>- Questo palazzo brucerà come un pezzo d'esca, - mormorò Sandokan. - È tempo di
               metterci in salvo. - Raggiunse l'abbaino e balzò sul tetto. La ritirata era
               cominciata in buon ordine; uomini e donne attraversavano rapidamente il ponte volante
               reggendosi sulle due funi, mentre i malesi, curvi sui margini del tetto, consumavano
               le loro ultime munizioni e scagliavano nella via, sulle teste degli assedianti,
               ammassi di tegole.</p>
            <p>Sul terrazzo della pagoda le persone si accumulavano, prendendo subito la via dei
               tetti, sotto la guida di Tremal-Naik, di Kammamuri e di Bindar.</p>
            <p>Quando Sandokan vide finalmente il ponte volante libero, vi fece passare i malesi,
               poi troncò con un colpo di coltello le due funi che erano state legate attorno al
               comignolo d'un camino, onde gli assedianti, nel caso che la casa non bruciasse
               interamente, non potessero accorgersi da qual parte gli assediati fossero
               fuggiti.</p>
            <p>- Ora un esercizio da buon marinaio, - mormorò Sandokan.</p>
            <p>Prima di eseguirlo lanciò intorno un rapido sguardo. Dagli abbaini uscivano nuvoli di
               fumo e getti di scintille e nella sottostante via si udivano i clamori feroci della
               folla.</p>
            <p>- Entrate e dateci la caccia, - mormorò il pirata con un sorriso ironico.</p>
            <p>Afferrò una delle due funi, si spinse fino sull'orlo del tetto e senz'altro si
               slanciò andando a battere i piedi contro il cornicione della pagoda che sorreggeva il
               terrazzo.</p>
            <p>Nessun altro uomo, che non avesse posseduta l'agilità e la forza straordinaria di
               Sandokan, avrebbe potuto tentare una simile volata senza fracassarsi per lo meno le
               gambe.</p>
            <p>Il pirata però che doveva possedere una muscolatura d'acciaio, non provò che un po'
               di stordimento, prodotto dal violentissimo contraccolpo.</p>
            <p>Stette un momento fermo per rimettersi un po', quindi cominciò a issarsi a forza di
               pugno finché raggiunse il terrazzo.</p>
            <p>Sui tetti delle vicine case i servi e le donne fuggivano rapidamente, fiancheggiati
               dai malesi. Surama camminava alla testa, sorretta da Tremal-Naik e da Kammamuri.</p>
            <p>Sandokan, pur camminando con una certa precauzione, in pochi istanti li
               raggiunse.</p>
            <p>- Finalmente! - esclamò il bengalese, - cominciava a diventare inquieto non vedendoti
               comparire.</p>
            <p>- Io ho l'abitudine di giungere sempre, - rispose la Tigre della Malesia.</p>
            <p>- Ed il mio palazzo? - chiese Surama.</p>
            <p>- Brucia allegramente.</p>
            <p>- È un patrimonio che se ne va in fumo.</p>
            <p>- E che la Tigre della Malesia pagherà - rispose Sandokan alzando le spalle.</p>
            <p>- Ci inseguono? - chiese Tremal-Naik.</p>
            <p>- Attraverso le fiamme? Si provino a mettere i loro piedi entro quella fornace.</p>
            <p>Io già non ti seguirei di certo.</p>
            <p>- Ma dove finiremo noi?</p>
            <p>- Aspetta che troviamo una via che c'impedisca di andare più innanzi, amico
               Tremal-Naik.</p>
            <p>Ho già fatto il mio piano.</p>
            <p>- E quando la Tigre della Malesia ne ha uno nel cervello, si può essere certi che
               riuscirà pienamente, - aggiunse Kammamuri.</p>
            <p>- Può darsi, - rispose Sandokan. - Non fate troppo rumore e non guastate troppe
               tegole. In questo momento non potrei risarcire i danneggiati. - La ritirata si
               affrettava sempre in buon ordine, passando da un terrazzo all'altro. Gli uomini
               aiutavano sempre le donne a scavalcare i parapetti, che talvolta erano così alti da
               costringere i malesi a formare delle piramidi umane, per meglio favorire le
               scalate.</p>
            <p>Verso il palazzo si udivano sempre urla e spari e si scorgevano le prime lingue di
               fuoco sfuggire attraverso gli abbaini.</p>
            <p>Nelle case di fronte e di dietro, di quando in quando, partivano delle grida
               altissime: - Al fuoco! Al fuoco! - I fuggiaschi che temevano di essere sorpresi, si
               affrettavano. Se le fiamme s'alzavano, qualcuno poteva scorgerli e dare l'allarme, e
               questo, Sandokan assolutamente non lo desiderava.</p>
            <p>- Presto! presto! - diceva.</p>
            <p>Ad un tratto gli uomini che si trovavano all'avanguardia, si ripiegarono verso il
               terrazzo che avevano appena allora superato.</p>
            <p>- Che cosa c'è? - chiese Sandokan.</p>
            <p>- Non si può più andare innanzi, - disse Bindar che guidava quel drappello. - Abbiamo
               una via dinanzi e tanto larga che non la potremo sorpassare.</p>
            <p>- Vedi nessun abbaino?</p>
            <p>- Ce ne sono due sotto il terrazzo.</p>
            <p>- Di che cosa ti lagni dunque amico, quando abbiamo delle scale per scendere nella
               via? Fa' sfondare quegli abbaini e andiamo a fare una visita agli abitanti di questa
               casa. Sarà troppo mattutina, ma la colpa non è nostra. - 20. La ritirata attraverso i
               tetti Come Bindar aveva detto, proprio sotto la parete che reggeva l'ultimo terrazzo,
               s'aprivano due finestre piuttosto anguste, ma sufficienti per lasciar passare un
               uomo, e riparate da semplici stuoie di coccottiero.</p>
            <p>Sandokan che si era riunito a Tremal-Naik, a Kammamuri e a Surama, dopo averle
               osservate un momento, trasse dalla fascia il kriss e con un colpo solo sventrò il
               grossolano tessuto, introducendo la testa attraverso lo squarcio.</p>
            <p>- Non vi è nessuno? - chiese il bengalese.</p>
            <p>- Sembra che le grida e le fucilate non abbiano ancora guastato il sonno agli
               abitanti di questa casa - rispose Sandokan. - Chi è che ha una torcia?</p>
            <p>- Io, sahib - rispose Bindar.</p>
            <p>- Accendila, ragazzo previdente.</p>
            <p>- Eccola padrone. - La Tigre della Malesia sfondò la stuoia strappandola
               completamente; prese la torcia, armò una pistola ed entrò in un bugigattolo ingombro
               solamente di vecchie mobilie fuori d'uso.</p>
            <p>- Che tutti mi seguano, - comandò - e tenete pronte le armi. - Con una semplice
               spinta aprì una porta e trovata una scala, si mise a scendere tranquillo, come se
               fosse stato in casa sua. Molte porte s'aprivano a destra ed a manca, però tutte erano
               chiuse e nessun rumore si udiva.</p>
            <p>- Si direbbe che questa casa è deserta, - mormorò Sandokan.</p>
            <p>S'ingannava, poiché mentre stava per scendere il primo gradino d'uno scalone, due
               servi indiani, due sudra, gli si pararono dinanzi roteando minacciosamente nodosi
               randelli e gridando: - Ferma!</p>
            <p>- Sgombrate, - rispose invece Sandokan puntando contro di loro la pistola. - Siamo in
               quaranta e tutti armati.</p>
            <p>- Che cosa vuoi tu? - chiese il più vecchio. - Come sei entrato qui, senza il
               permesso del padrone?</p>
            <p>- Noi desideriamo solamente andarcene, senza disturbare nessuno.</p>
            <p>- Siete ladri?</p>
            <p>- Nessuno dei miei uomini ha toccato le cose appartenenti al tuo padrone. Orsù, metti
               fuori la chiave e aprici il portone. Abbiamo fretta.</p>
            <p>- Io non posso aprire senza l'ordine del padrone.</p>
            <p>- Ah, occorre il suo ordine? La vedremo. - Si volse verso i malesi che l'avevano
               raggiunto e disse loro: - Legate ed imbavagliate questi due servi. - Non aveva ancora
               terminato quell'ordine, che già i malesi si erano scagliati come tigri sui sudra
               disarmandoli ed imbavagliandoli.</p>
            <p>- La chiave! se non volete che vi faccia gettare giù dalla scala, - disse Sandokan
               con voce imperiosa. - Vi ho detto che abbiamo fretta. - I due indiani spaventati non
               osarono più rifiutarsi e porsero la chiave.</p>
            <p>Sandokan riprese la discesa seguito da tutto il drappello e aprì non senza qualche
               difficoltà il portone. Nessuno pareva che si fosse accorto di quell'invasione, poiché
               nessun altro servo erasi mostrato.</p>
            <p>- Eccoci finalmente liberi, - disse Sandokan. - Come hai veduto, mio caro
               Tremal-Naik, la cosa non poteva essere più facile.</p>
            <p>- Tu sei sempre l'uomo straordinario che la Malesia intera ha temuto e ammirato.</p>
            <p>- Venite tutti. - Non essendo ancora sorta l'alba, la via era deserta, sicché
               poterono allontanarsi indisturbati e raggiungere le viuzze d'un vicino sobborgo, che
               terminava sulle rive del Brahmaputra.</p>
            <p>In lontananza il cielo era tinto di rosso. Erano i riflessi dell'incendio che
               divorava il palazzo di Surama.</p>
            <p>Vedendoli, la giovane principessa non poté trattenere un lungo sospiro, che non
               isfuggì a Sandokan che le camminava a fianco.</p>
            <p>- Tu rimpiangi la tua casa, è vero amica? - disse il pirata.</p>
            <p>- Non lo nego.</p>
            <p>- Fra non molto ne avrai una più bella: il palazzo del rajah.</p>
            <p>- Tu dunque speri sempre, signore?</p>
            <p>- Non avrei lasciata la Malesia, - rispose Sandokan, - se non fossi stato certo di
               condurre a buon fine l'impresa.</p>
            <p>Fra me, Yanez e Tremal-Naik, rovesceremo quell'ubbriacone sanguinario, che regna
               sull'Assam e gli strapperemo la corona che egli ha conquistata con un semplice colpo
               di carabina.</p>
            <p>Egli ha mandato te a fare la bajadera e noi manderemo lui a fare... il bramino od il
               gurum. - Intanto erano giunti sotto i folti tamarindi che ombreggiavano la riva del
               fiume. Sandokan si era fermato rivolgendosi verso i servi e le donne, che si erano
               raggruppati dietro di lui.</p>
            <p>- È questo il momento di lasciare la vostra padrona, - disse loro. - Riceverete
               ognuno cinquanta rupie di regalo, che vi consegnerà domani mattina Bindar nel
               bengalow di passaggio.</p>
            <p>Appena avremo bisogno di voi riprenderete il vostro servizio.</p>
            <p>- Grazie, sahib - risposero i sudra commossi da tanta generosità.</p>
            <p>- Disperdetevi e non dimenticatevi dell'appuntamento. - Le donne baciarono le mani di
               Surama, gli uomini l'orlo della veste, poi si allontanarono rapidamente prendendo
               varie direzioni.</p>
            <p>- Ora a noi, Bindar, - riprese Sandokan; - posso contare sulla tua assoluta
               fedeltà?</p>
            <p>- Mio padre è morto difendendo quello della principessa ed io, che sono suo figlio,
               sarei ben lieto di fare altrettanto - rispose con nobiltà l'assamese. - Comanda,
               sahib.</p>
            <p>- Andrai, innanzi tutto, a presentare questa tratta di cinquantamila rupie al banco
               anglo-assamese e pagherai i servi.</p>
            <p>- Bene sahib: ti riporterò fedelmente la rimanenza non più tardi di domani sera.</p>
            <p>- Non c'è premura - disse Sandokan. - Hai altro da fare qui, prima di raggiungermi
               nella jungla di Benar.</p>
            <p>- Comanda, sahib.</p>
            <p>- Tu andrai al palazzo reale e cercherai di vedere Yanez o qualcuno dei suoi
               uomini.</p>
            <p>- Che cosa devo dire al sahib bianco?</p>
            <p>- Narrargli tutto ciò che è avvenuto e dirgli dove noi ci troviamo. Se ti darà una
               lettera noleggerai una barca e verrai a raggiungermi nella jungla. Sii prudente e
               bada di non farti prendere.</p>
            <p>- Non mi lascerò sorprendere, signore, - rispose Bindar.</p>
            <p>- Va', bravo ragazzo: la tua fortuna è assicurata. - L'assamese baciò l'orlo della
               veste di Surama, poi si allontanò velocemente scomparendo sotto gli alberi.</p>
            <p>- Alla bangle ora, - disse Sandokan. - Speriamo di trovarla ancora nel medesimo posto
               dove l'abbiamo lasciata.</p>
            <p>- E facciamo presto - aggiunse Tremal-Naik. - Noi non saremo interamente sicuri
               finché non ci troveremo nella pagoda di Benar.</p>
            <p>- Se lo saremo anche là.</p>
            <p>- Dubiti?</p>
            <p>- Eh! chi lo sa? Il greco non mancherà di spie, mio caro Tremal-Naik, e tu sai meglio
               di me quanto sono astuti e soprattutto intelligenti i tuoi compatriotti.</p>
            <p>- Questo è vero - rispose il bengalese.</p>
            <p>- E faremo perciò bene a guardarci alle spalle. Alla bangle amici, e andiamocene
               prima che il sole sorga. - Si cacciarono in mezzo agli alberi seguendo la riva che
               era popolata solamente di marabù, ritti e fermi sulle loro zampe, in attesa che la
               luce si avanzasse per recarsi a pulire le vie della città, essendo quegli ingordi
               volatili i soli spazzini dei quartieri indù, spazzini economici, ma non meno utili di
               quelli umani perché tutto divorano: ossa, vegetali marci, avanzi di qualunque genere
               che i cani più affamati sdegnerebbero.</p>
            <p>Le stelle cominciavano ad impallidire quando il drappello giunse nel luogo dove era
               stata lasciata la bangle.</p>
            <p>- Niente di nuovo? - chiese Sandokan ai due malesi che erano rimasti a guardia della
               barca.</p>
            <p>- Sì: siamo spiati, Tigre della Malesia, - rispose uno dei due.</p>
            <p>- Che cos'hai notato?</p>
            <p>- Alcuni uomini sono venuti a ronzare presso la bangle.</p>
            <p>- Molti?</p>
            <p>- Cinque o sei.</p>
            <p>- Soldati del rajah?</p>
            <p>- No, non erano guerrieri quelli.</p>
            <p>- Sono ritornati?</p>
            <p>- Due ore fa li abbiamo riveduti, - rispose il malese.</p>
            <p>Sandokan guardò Tremal-Naik.</p>
            <p>- Che cosa ne dici tu? - gli chiese.</p>
            <p>- Che la nostra presenza è stata notata e che il rajah o il greco tenteranno di fare
               qualche colpo contro di noi, - rispose il bengalese.</p>
            <p>- Che vengano ad assalirci nella jungla?</p>
            <p>- Ho proprio questo dubbio.</p>
            <p>- Bah! Abbiamo laggiù forze sufficienti per opporre una terribile resistenza. Se
               vogliono seguirci lo facciano pure: saremo pronti a dar loro una tale lezione che non
               dimenticheranno facilmente. - Salirono sulla bangle; i malesi presero i remi e si
               spinsero al largo risalendo la corrente del Brahmaputra.</p>
            <p>Sandokan, come era sua abitudine, si era collocato a prora con Tremal-Naik e Surama.
               Gli occhi vigili del pirata sorvegliavano attentamente la riva, poiché, dopo quanto
               gli avevano riferito i due malesi lasciati a guardia della barca, un dubbio lo aveva
               assalito.</p>
            <p>Ed infatti la bangle non aveva ancora percorso duecento metri, quando da una piccola
               insenatura, nascosta da giganteschi tamarindi, vide avanzarsi sul fiume una di quelle
               leggere barche, che gli indiani chiamano mur-punky e che rassomigliano nelle forme
               alle baleniere, quantunque abbiano la prora un po' elevata ed adorna d'una grossa
               testa di pavone.</p>
            <p>- Ah! furfanti! - mormorò. - M'aspettavo questo inseguimento.</p>
            <p>- E ci lasceremo dare la caccia da quegli uomini? - chiese Surama.</p>
            <p>- Non siamo ancora giunti nella jungla di Benar, - rispose Sandokan.</p>
            <p>- Chissà che cosa può succedere prima d'imboccare il canale che conduce nello stagno
               dei coccodrilli. Io spero di offrire a quei brutti sauriani una cena appetitosa,
               quantunque li detesti.</p>
            <p>- Quegli uomini possono diventare un giorno miei sudditi.</p>
            <p>- Ne avrai sempre abbastanza, - rispose freddamente Sandokan. - Se io avessi
               risparmiati tutti i miei nemici, non sarei diventato la Tigre della Malesia, né avrei
               potuto rimanere per tanti anni nella mia Mompracem.</p>
            <p>D'altronde io non potrei tenere troppi prigionieri: ne ho già due nella jungla, uno
               dei quali potrebbe darmi dei gravi fastidi.</p>
            <p>- Chi è?</p>
            <p>- Il fakiro che ti ha rapita, mia cara Surama. Se quello riuscisse a scapparmi, a noi
               non resterebbe altro che di rifugiarci al più presto nel Borneo, e allora la tua
               corona sarebbe perduta. Ah! ci corrono dietro! La vedremo, signori miei: abbiamo
               palle e polvere ancora. - Il mur-punky che era montato da otto rematori e da un
               timoniere, filava rapidissimo tenendosi sulla scia della bangle. Che quegli uomini
               fossero semplici rematori, vi era da dubitare, poiché gli sguardi acuti di Sandokan
               avevano veduto, quantunque cominciasse solo allora a rischiararsi il cielo, le
               estremità di parecchi fucili che s'appoggiavano sui due bordi.</p>
            <p>Poteva darsi che fossero cacciatori in cerca di anitre bramine e di oche, volatili
               che abbondano sempre sulle rive dei grandi fiumi dell'India, specialmente su quelli
               che bagnano le terre orientali di quella immensa penisola.</p>
            <p>Ad un tratto però la leggera baleniera si gettò fuori dalla scia, piegando a destra e
               con uno sforzo di remi sorpassò la bangle, che in causa della sua pesante costruzione
               e dei suoi larghi fianchi, non poteva vincerla in velocità, e con non poca sorpresa
               di Sandokan e di Tremal-Naik, si diresse verso la riva sinistra, dove si scorgeva
               vagamente, sotto le immense fronde di tamarindi costeggianti il fiume, una massa
               nera.</p>
            <p>- Che cosa significa questa manovra? - si chiese il pirata corrugando la fronte.</p>
            <p>- Che ci siamo ingannati? - disse Tremal-Naik.</p>
            <p>- Adagio, amico - rispose Sandokan. - Che cos'è, innanzi a tutto, quell'ombra grossa
               che si nasconde sotto le piante?</p>
            <p>- Da' ordine al timoniere di accostarsi alla riva. Voglio vederci chiaro in questa
               faccenda.</p>
            <p>- Toh! Guarda, Tremal-Naik. Il mur-punky l'ha abbordata.</p>
            <p>- Che sia qualche bangle? In tale caso non dovremmo spaventarci.</p>
            <p>Quegli uomini del mur-punky possono essere marinai che tornano a bordo del loro
               legno.</p>
            <p>- Uhm! - fece Sandokan. - Non sono affatto rassicurato. Ehi, Kammamuri, poggia
               ancora! - La bangle deviò verso la riva sinistra mentre i malesi rallentavano la
               battuta e passò dinanzi alla massa oscura a trenta o quaranta metri di distanza.</p>
            <p>Un doppio grido di stupore sfuggì dalle labbra del pirata e del bengalese.</p>
            <p>- Il poluar! - Si guardaron l'un l'altro interrogandosi cogli occhi.</p>
            <p>- Sarà poi quello che ci ha seguiti quando scendevamo il fiume? - chiese finalmente
               Tremal-Naik.</p>
            <p>- Quando io ho veduto una volta una nave non la scordo più, - rispose Sandokan. -
               Quello è il poluar che ci ha dato la caccia.</p>
            <p>- E che si prepara a seguirci ancora, - aggiunse Kammamuri, che aveva ceduto il
               timone ad un malese. - Stanno spiegando le vele.</p>
            <p>- Eppure non devono scoprire il nostro rifugio, - disse Sandokan che era diventato
               pensieroso.</p>
            <p>- Vorresti assalirlo? - chiese Surama, - Un equipaggio ben più numeroso del tuo.</p>
            <p>- Ho un'idea, - disse Sandokan, dopo essere rimasto alcuni istanti silenzioso. - Tu,
               Kammamuri, saresti capace di fabbricarmi una bomba? Basterà una scatola di latta, una
               di quelle che contengono le conserve.</p>
            <p>Ne dobbiamo avere qui.</p>
            <p>- Ne ho fatto imbarcare una dozzina piene di biscotti, prima di lasciare la
               jungla.</p>
            <p>- Basterà una di quelle: con un chilogrammo di polvere si può produrre un bel
               guasto.</p>
            <p>Lega però solidamente la scatola, con del filo di ferro se lo puoi trovare e mettici
               una buona miccia, che non sia più lunga di cinque centimetri.</p>
            <p>- E con quale cannone la lancerai a bordo del poluar? - chiese Tremal-Naik.</p>
            <p>- Andrò io a regalarla a quei signori, - rispose Sandokan. - Saremo costretti ad
               aspettare la notte poiché il sole già si alza; ma noi non abbiamo fretta ed i nostri
               amici, che sono nella jungla, non si inquieteranno pel nostro ritardo.</p>
            <p>- Non riesco a comprendere il tuo progetto.</p>
            <p>- Lo capirai quando mi vedrai all'opera. Va' a riposarti, Surama, tu devi essere
               molto stanca.</p>
            <p>Ti sveglieremo all'ora della colazione e tu Kammamuri va' a fabbricarmi la bomba e
               metti fra la polvere più palle di carabina che puoi.</p>
            <p>Vedremo poi come se la caverà quel poluar. - Accese la pipa e si portò a poppa della
               nave per sorvegliare le mosse di quei misteriosi naviganti.</p>
            <p>Il piccolo naviglio, levate le ancore e sciolte le sue due vele quadrate, aveva
               lasciata la riva ed avendo il vento favorevole, si era messo dietro alla bangle
               tenendosi ad una distanza di tre o quattrocento metri. Dietro la poppa rimorchiava il
               mur-punky.</p>
            <p>Se avesse voluto avrebbe potuto superare facilmente la pesante barca di Sandokan,
               essendo quei piccoli bastimenti velocissimi, anche con vento scarso; ma si vedeva che
               il suo equipaggio non aveva alcun desiderio di fare troppo cammino, poiché di quando
               in quando abbassava ora l'una ora l'altra vela per rallentare la marcia.</p>
            <p>Essendosi il sole ormai innalzato sopra le immense foreste del levante, Sandokan e
               Tremal-Naik potevano distinguere facilmente le persone che montavano quel poluar.</p>
            <p>Non erano che dieci o dodici e parevano battellieri, non avendo per vestito che un
               semplice dootèe annodato intorno ai fianchi per esser più lesti a montare
               sull'alberatura, ma forse altri si tenevano nascosti nella stiva.</p>
            <p>Una cosa aveva subito colpito il pirata ed il bengalese: era un enorme tamburo, uno
               di quelli che gl'indiani chiamano hauk e di cui si servono nelle feste religiose,
               tutto adorno di pitture e di dorature e sormontato da mazzi di penne variopinte e che
               si trovava collocato fra i due alberi, quasi in mezzo alla coperta.</p>
            <p>- Quello non è un istrumento da guerra, - disse Sandokan, a cui nulla sfuggiva, - né
               fino ad oggi ho veduto quei tamburoni sui velieri indiani.</p>
            <p>- E nemmeno io, - rispose Tremal-Naik. - Lo hanno collocato là per qualche motivo e
               che io forse indovino.</p>
            <p>- Vuoi dire?</p>
            <p>- Che quegli istrumenti quando sono vigorosamente percossi si possono udire a
               distanze incredibili.</p>
            <p>- Sicché servirebbe?</p>
            <p>- Per trasmettere dei segnali.</p>
            <p>- Sono della tua opinione, - disse Sandokan. - Si prepara qualche cosa contro di noi.
               Ormai abbiamo fatto troppe osservazioni.</p>
            <p>- Bah! aspettiamo questa sera e anche quel tamburone andrà a tenere allegra compagnia
               ai pesci del Brahmaputra. - La bangle intanto continuava la sua marcia, senza troppo
               affrettarsi, non volendo Sandokan allontanarsi di troppo dal canale che conduceva
               alla laguna, seguìta ostinatamente dal poluar, il quale si sforzava di mantenersi
               sempre alla medesima distanza, quantunque la brezza mattutina fosse diventata più
               forte.</p>
            <p>Il fiume che si svolgeva superbo, scendendo dolcemente, invece di restringersi
               tendeva ad allargarsi, scorrendo fra due magnifiche rive coperte di palas, di palmizi
               tara, di mangifere splendide e di nim dal tronco enorme e dal fogliame cupo e
               foltissimo.</p>
            <p>Di quando in quando compariva qualche risaia, chiusa tra arginetti alti alcuni piedi,
               destinati a trattenere le acque, tutta coperta da lunghi steli d'un bel verde e che
               producono dei chicchi enormi; ma ben presto la foresta riprendeva il suo impero
               svolgendosi fra un caos di liane che formavano dei pergolati bellissimi.</p>
            <p>Numerose bande di semnopiteci, svelte e leggere scimmie che gli indiani chiamano
               langur, alte un metro e mezzo, ma così magre da non pesare oltre dieci chilogrammi,
               si mostravano sugli alberi e salutavano i naviganti con fischi acuti, scagliando nel
               medesimo tempo frutta e ramoscelli, essendo insolentissime.</p>
            <p>Sulle rive invece, fra i canneti, svolazzavano gruppi di bellissime anitre bramine,
               di cicogne, di bozzagri e di marabù e sonnecchiavano indolentemente, scaldandosi al
               sole, grossi coccodrilli dai dorsi rugosi e coperti di piante acquatiche.</p>
            <p>A mezzogiorno, Sandokan fece dirigere la bangle verso la riva sinistra e affondare
               l'ancora, onde permettere ai suoi uomini di far colazione.</p>
            <p>Il poluar continuò la sua marcia per altri tre o quattrocento metri per non destare
               forse dei sospetti, ma poi poggiò verso la riva destra gettando le sue ancore in un
               minuscolo seno, dove l'acqua era ancora abbastanza profonda.</p>
            <p>Dal fumo che sfuggiva dal casotto di poppa, Sandokan s'accorse subito che anche
               quell'equipaggio si preparava il pasto del mezzodì.</p>
            <p>- Hai ancora qualche dubbio sulle intenzioni di quegli uomini? - chiese a
               Tremal-Naik.</p>
            <p>- No, - rispose il bengalese che appariva preoccupato. - Se non troviamo il mezzo di
               sbarazzarci di quel legno, non ci lasceranno più.</p>
            <p>Quegli uomini devono aver ricevuto l'ordine di spiarci.</p>
            <p>- Aspettiamo questa notte. - Fecero chiamare Surama e pranzarono sulla tolda, dopo
               d'aver avuto la precauzione di far stendere una vela sopra le loro teste onde
               preservarsi da qualche colpo di sole.</p>
            <p>Non fu che verso le quattro del pomeriggio che Sandokan fece dare il segnale della
               partenza.</p>
            <p>La bangle si era appena mossa che anche il poluar spiegava una delle sue due vele,
               prendendo la medesima via.</p>
            <p>- Ah, non volete lasciarci? - disse il pirata. - La bomba è pronta e penserà essa ad
               arrestarvi anche in piena corsa. - Le due barche continuarono a navigare di conserva,
               l'una a remi e l'altra a vela, mantenendo la medesima distanza che variava dai
               trecento ai cinquecento metri.</p>
            <p>La regione era diventata deserta.</p>
            <p>Non si scorgevano più né risaie, né capanne e nemmeno barche.</p>
            <p>La jungla, sfuggita da tutti gli abitanti che non avevano alcun desiderio di ricevere
               le visite poco gradite delle tigri e delle pantere, non doveva essere lontana.</p>
            <p>Infatti verso il tramonto, la bangle che si era avanzata assai, benché lentamente,
               passava dinanzi al canale che conduceva nella palude; ma Sandokan vedendosi sempre
               alle costole il poluar, si guardò bene dal dare il comando di cacciarvisi dentro.</p>
            <p>Lasciò che la barca risalisse il fiume per un paio di miglia ancora, poi, quando le
               tenebre scesero, fece gettare di nuovo le ancore presso la riva sinistra.</p>
            <p>Il poluar, come aveva fatto al mezzodì, proseguì la sua marcia per alcune centinaia
               di metri e si ancorò non già sulla riva opposta, bensì in mezzo al fiume, onde
               sorvegliare più strettamente la piccola barca.</p>
            <p>- Cenate pure, - disse Sandokan a Tremal-Naik ed a Surama.</p>
            <p>- E tu? - chiese il bengalese.</p>
            <p>- Mangerò dopo il bagno.</p>
            <p>- Che cosa vuoi tentare?</p>
            <p>- Non te l'ho detto? Voglio sbarazzarmi di quegli spioni.</p>
            <p>- E come?</p>
            <p>- Il tuo bravo Kammamuri m'ha preparato una bomba veramente splendida. Quando tu,
               Surama, diventerai la regina dell'Assam lo nominerai generale dei granatieri.</p>
            <p>- Io farò tutto quello che desidereranno i miei protettori, - rispose la giovane con
               un amabile sorriso.</p>
            <p>- Pensiamo ora al nostro affare, - disse Sandokan. - La notte è oscura e nessuno mi
               vedrà attraversare il fiume.</p>
            <p>- Tu vuoi farti divorare! - esclamò Tremal-Naik spaventato.</p>
            <p>- Da chi?</p>
            <p>- Vi sono coccodrilli e anche squali d'acqua dolce nelle acque del Brahmaputra. -
               Sandokan alzò le spalle, poi levandosi dalla fascia il kriss malese disse con
               noncuranza: - E quest'arma a che cosa dovrebbe dunque servire? - chiese. - Quando il
               vecchio pirata di Mompracem l'ha bene in pugno, se ne ride degli uni e anche degli
               altri. La mia carne non fa per loro, tranquillizzati.</p>
            <p>- Lascia che t'accompagni.</p>
            <p>- No, amico. In queste faccende non può agire che un solo uomo.</p>
            <p>- Non mi hai spiegato ancora il tuo progetto.</p>
            <p>- È semplicissimo. Vado ad appendere la mia bomba ai cardini del timone del poluar,
               accendo la miccia e ritorno tranquillamente a bordo della mia bangle.</p>
            <p>Vedrai che guasto farà quel chilogrammo di polvere! Kammamuri, sono pronto. - Il
               maharatto accorse portando con una certa precauzione la famosa bomba, la quale non
               consisteva che in una scatola di latta, bene cerchiata con filo di rame tolto dai
               bordi della bangle, con una miccia lunga otto o dieci centimetri ed un gancio, ad una
               delle due estremità, formato pure di filo di rame, per poterla appendere ai cardini
               del timone.</p>
            <p>Sandokan la esaminò attentamente, fece col capo un gesto come d'uomo
               soddisfattissimo, poi entrato nel casotto di poppa, si spogliò rapidamente
               stringendosi ai fianchi un dootèe e passandovi dentro il kriss.</p>
            <p>- Ora tu, mio bravo Kammamuri, mi legherai sulla testa la bomba e vi unirai
               l'acciarino e l'esca.</p>
            <p>Assicura bene l'una e gli altri, onde non costringermi a rifare il viaggio. -
               Kammamuri non si fece ripetere due volte l'ordine.</p>
            <p>- Fa' calare una fune ora, - riprese Sandokan.</p>
            <p>- Bada ai coccodrilli, signore, - disse Surama che sembrava commossa. - Tu arrischi
               la tua preziosa vita per me.</p>
            <p>- E per gli altri, - rispose il fiero pirata. - Sii tranquilla, mia bella fanciulla.
               La carne delle vecchie tigri di Mompracem è troppo coriacea. - Stese la mano alla
               giovane ed a Tremal-Naik, raccomandò il più assoluto silenzio, poi si lasciò
               scivolare lungo la fune, immergendosi, dolcemente, nella corrente dal fiume.</p>
            <p>Surama, Tremal-Naik e tutto l'equipaggio, avevano seguìto ansiosamente cogli sguardi
               il formidabile pirata chiedendosi, non senza sgomento, come sarebbe finito
               quell'audace tentativo, ma dopo pochi istanti lo perdettero di vista essendo l'acqua
               oscurissima ed il cielo coperto di vapori.</p>
            <p>Sandokan si era messo a nuotare silenziosamente, tagliando la corrente, che era
               d'altronde debolissima, senza far rumore. Con frequenti colpi di tallone si teneva
               ben alto, temendo che qualche spruzzo bagnasse l'esca o la miccia.</p>
            <p>Il poluar si trovava a soli quattrocento metri: una distanza derisoria per un uomo
               dell'arcipelago della Sonda. Nessun nuotatore può competere con un malese ed un
               bornese della costa. Si può dire che quegli audaci pirati nascono nel mare e che vi
               muoiono dentro.</p>
            <p>Sandokan, di passo in passo che s'accostava al piccolo veliero indiano, diventava più
               prudente. Non era il timore d'incontrare qualche coccodrillo o qualche squalo d'acqua
               dolce, bensì il timore che degli uomini vegliassero a bordo e che potessero
               scorgerlo.</p>
            <p>Di quando in quando si fermava per ascoltare, poi rassicurato dal profondo silenzio
               che regnava sul fiume e sul veliero, riprendeva la sua marcia silenziosa, agitando le
               braccia e le gambe con somma prudenza e sempre più dolcemente.</p>
            <p>A cinquanta passi dal poluar subì un urto. Credette per un istante che qualche
               sauriano cercasse di assalirlo; trovò invece sotto mano un corpo molle, che lo
               appestò col suo puzzo nauseante di carogna imputridita.</p>
            <p>- Un cadavere, - mormorò, respirando.</p>
            <p>S'allungò lasciando il passo al morto e con cinque o sei bracciate giunse sotto la
               poppa del veliero.</p>
            <p>Quantunque avesse avuta la precauzione di non levare le mani dall'acqua, gli uomini
               che vegliavano sul poluar, s'accorsero certamente di qualche cosa d'insolito, poiché
               udì distintamente una voce a dire: - Si direbbe, Maot, che qualcuno ha rasentato il
               bordo della nave. Hai udito nulla tu?</p>
            <p>- Solo il timone a cigolare sui cardini, - rispose un'altra voce. - Bah! qualche
               coccodrillo lo avrà urtato.</p>
            <p>- Sarà meglio accertarsene, Maot. Mi hanno detto i seikki che quelli che montano la
               bangle non sono indiani.</p>
            <p>- Guarda dunque. - Sandokan si era prontamente cacciato sotto la poppa, aggrappandosi
               al timone.</p>
            <p>Trascorse un mezzo minuto poi la medesima voce di prima riprese: - Non si vede nulla
               con questa oscurità, Maot.</p>
            <p>Ti ripeto che sarà stato un coccodrillo. Quelle brutte bestie non mancano su questo
               fiume.</p>
            <p>Dammi un po' di betel e riprendiamo la nostra guardia a prora. Dal castello
               osserveremo meglio. - Sandokan, che ascoltava attentamente, udì uno stropiccìo di
               piedi nudi allontanarsi.</p>
            <p>- Stupidi! - mormorò. - Al vostro posto non mi sarei accontentato di chiacchierare
               come pappagalli. Ah! sapete che noi non siamo indiani? Ecco una ragione di più per
               farvi saltare in aria. - Attese ancora qualche minuto, poi rassicurato dal profondo
               silenzio, che regnava sul poluar, levò con una mano la scatola, si mise fra le labbra
               l'acciarino e l'esca, badando bene di non bagnare quest'ultima e appese la bomba al
               secondo cardine.</p>
            <p>Ciò fatto strinse le gambe contro il timone e con grande precauzione, diede fuoco
               all'esca accostandola alla miccia.</p>
            <p>Il rumore però, per quanto lievissimo, prodotto dalla selce battuta contro
               l'acciarino, fu certamente udito dai due battellieri di guardia, poiché Sandokan
               s'accorse che s'avvicinavano.</p>
            <p>Si lasciò andare a picco nuotando sott'acqua con estrema velocità, onde non saltare
               insieme con la nave.</p>
            <p>Emerse a cinquanta metri e fissò subito gli occhi sul poluar.</p>
            <p>Piccole scintille cadevano sotto la poppa. Era la miccia che ardeva.</p>
            <p>- Eccovi serviti, - mormorò, tornando a tuffarsi e percorrendo sempre sott'acqua
               altri cinquanta o sessanta metri.</p>
            <p>Quando tornò a galla, urla acutissime partivano dal poluar: - Al fuoco! al fuoco! -
               Quasi nell'istesso momento un lampo squarciò le tenebre, seguìto da una detonazione
               che parve un colpo di cannone.</p>
            <p>La poppa del piccolo veliero era stata squarciata dalla bomba, e per l'enorme falla
               l'acqua entrava a torrenti. Il timone era stato già mandato in pezzi.</p>
            <p>A quel rimbombo, che si propagò lungamente sotto le interminabili volte di verzura
               che si estendevano sulle due rive, tenne dietro un breve silenzio, poi le grida
               dell'equipaggio tornarono a farsi udite: - Il poluar affonda! Si salvi chi può! -
               Sandokan con poche bracciate raggiunse la bangle e afferrata la fune, che non era
               stata ritirata, si issò sul ponte.</p>
            <p>Surama e Tremal-Naik erano accorsi.</p>
            <p>- Ah! Tigre della Malesia! - esclamò la prima. - Io ormai non dubito più di diventare
               una regina, quando l'uomo che mi protegge possiede tale audacia.</p>
            <p>- Tu sei un demonio, - aggiunse il bengalese.</p>
            <p>- Lascia che me lo dicano quei poveri diavoli che affondano, - rispose Sandokan,
               scuotendosi di dosso l'acqua.</p>
            <p>Il poluar s'inabissava rapidamente, inclinandosi verso la poppa. Numerosi uomini
               saltavano in acqua, mentre altri si salvavano sull'alberatura mandando grida di
               terrore, colla speranza che il fiume non fosse in quel luogo così profondo da
               inghiottire tutta la nave.</p>
            <p>- Lasciamoli urlare e raggiungiamo il canale, - disse Sandokan freddamente. - Se la
               cavino da loro. Ai remi, amici. - I malesi che avevano assistito impassibili a quel
               disastro, per loro già non nuovo, afferrarono le lunghe pagaie e la bangle ridiscese
               velocemente il fiume, aiutata dalla corrente, che si faceva sentire piuttosto forte
               lungo la riva sinistra.</p>
            <p>Per alcuni minuti i fuggiaschi udirono ancora le urla disperate dei disgraziati che
               venivano tratti a fondo insieme col naviglio, poi il grande silenzio tornò ad
               imperare sul Brahmaputra.</p>
            <p>Sandokan che si era affrettato ad indossare le sue vesti, aveva raggiunto Surama e
               Tremal-Naik, che dall'alto della poppa cercavano ancora di discernere il poluar.</p>
            <p>- Non mi ero ingannato, - disse loro. - Ho avuto la prova che quei battellieri
               avevano avuto l'incarico di sorvegliarci e fors'anche di catturarci. A bordo vi erano
               dei seikki del rajah.</p>
            <p>- E come l'hai appreso? - chiese il bengalese stupefatto.</p>
            <p>- Da un discorso fatto da due di quegli uomini, nel momento in cui stavo appendendo
               la scatola al timone. È un vero miracolo se non mi hanno scoperto.</p>
            <p>- Sanno dunque chi siamo noi? - chiese Surama.</p>
            <p>- Forse non lo credo, - rispose Sandokan, - ma qualche cosa è trapelato di certo dei
               nostri progetti. Tu devi aver parlato, Surama.</p>
            <p>- È possibile, se mi hanno dato da bere qualche narcotico.</p>
            <p>- E ciò m'inquieta per Yanez.</p>
            <p>- Non spaventarmi signore! - esclamò la bella assamese. - Tu sai quanto io ami il
               sahib bianco.</p>
            <p>- Tu finché Yanez non ci manda qualche messo, non devi preoccuparti. Aspettiamo che
               torni Bindar.</p>
            <p>- Tu però sospetti che possa correre qualche pericolo.</p>
            <p>- Pel momento no, e poi mio fratellino è un uomo da cavarsela anche senza il mio
               aiuto. Come ha giuocato James Brooke, il rajah di Sarawak, saprà burlare anche il
               rajah dell'Assam.</p>
            <p>Aspettiamo sue nuove. - La bangle che scendeva il fiume con grande rapidità, era già
               giunta dinanzi al canale che conduceva alla palude.</p>
            <p>Kammamuri che aveva ripreso il suo posto al timone, guidò la barca entro il
               passaggio, dopo essersi prima ben assicurato che nessun'altra nave spiava la
               bangle.</p>
            <p>Venti minuti dopo affondavano le ancore in mezzo al vasto stagno.</p>
            <p>Essendo la jungla pericolosissima di notte, Sandokan mandò a dormire i suoi uomini,
               che cadevano per la fatica, vi mandò poi Surama, e lui si stese sul ponte, su una
               semplice stuoia accanto a Tremal-Naik, dopo essersi messa a fianco la sua fida
               carabina.</p>
            <p>L'indomani, dopo aver assicurata bene la bangle che era loro necessarissima e
               d'averla nascosta sotto un enorme ammasso di canne e di rami, Sandokan ed i suoi
               compagni attraversarono felicemente la jungla e giunsero alla pagoda di Benar.</p>
            <p>I malesi ed i dayachi si trovavano riuniti, sorvegliando attentamente il fakiro ed il
               demjadar dei seikki.</p>
            <p>Durante l'assenza della Tigre della Malesia, nessun avvenimento aveva turbato la
               calma che regnava in quella parte della jungla.</p>
            <p>Solo qualche tigre e qualche pantera avevano fatto la loro comparsa, senza però osar
               di assalire l'accampamento, troppo formidabile anche per quei feroci animali.</p>
            <p>Sandokan fece allestire alla meglio, in una delle stanze dei gurum, un modesto
               alloggetto per Surama, non presentando la vasta sala della pagoda, in parte
               diroccata, molta solidità, ed attese pazientemente il ritorno di Bindar.</p>
            <p>Fu la sera del settimo giorno che il fedele assamese finalmente comparve. Aveva
               risalito il fiume su un piccolo gonga, ossia su un battello scavato nel tronco d'un
               albero, e aveva attraversata la jungla prima che le belve, che l'abitavano si fossero
               messe in cerca di preda. Egli recava una terribile notizia.</p>
            <p>- Sahib, - disse appena fu condotto dinanzi a Sandokan che stava fumando sotto un
               tamarindo, godendosi un po' di fresco insieme con Tremal-Naik, - una catastrofe ci ha
               colpiti. - Sandokan ed il bengalese balzarono in piedi in preda ad una vivissima
               agitazione.</p>
            <p>- Che cosa vuoi dire tu? - gridò il primo.</p>
            <p>- Il sahib bianco è stato arrestato ed i suoi malesi sono stati decapitati. - Un vero
               ruggito uscì dalle labbra del pirata.</p>
            <p>- Lui... preso!</p>
            <p>- E tu stai per essere assalito. La jungla domani sarà circondata. - 21. Una caccia
               emozionante Mentre Sandokan lavorava tenacemente e con buona fortuna a liberare
               Surama, Yanez si riposava, almeno apparentemente, alla corte del rajah, passando il
               suo tempo a bere, a mangiare, a fumare più sigarette che poteva e ad ammirare le
               bellissime bajadere, che ogni sera intrecciavano danze nel vasto cortile del palazzo
               al suono di tamburi d'ogni genere e di lottatori, avendone sempre un buon numero i
               principi indiani.</p>
            <p>Non perdeva però di vista il greco e non mancava d'informarsi minutamente, ogni
               mattina, della guarigione del suo avversario, ben sapendo che il maggior pericolo
               stava celato nel cervello di quell'avventuriero.</p>
            <p>Una cosa però l'aveva subito crucciato, una certa freddezza che aveva notato nel
               rajah. Dopo quella famosa rappresentazione teatrale ed il suo duello, il principe non
               si era più occupato di lui, né più lo aveva fatto chiamare, come se in tutto il regno
               gli animali feroci fossero scomparsi.</p>
            <p>Ciò annoiava non poco quell'uomo d'azione che era tutt'altro che amante della
               neghittosità e dell'indolenza indiana.</p>
            <p>- Per Giove! - esclamava ogni mattina, rotolando giù dal suo splendido letto dorato e
               scolpito. - Che cacciatore sono dunque io?</p>
            <p>Possibile che gli animali feroci non mangino più indiani nell'Assam? Eppure le tigri
               non devono mancare in questo paese che ha così tante foreste e così tante jungle. -
               Erano tre giorni che oziava non sapendo più come impiegare il suo tempo, quando la
               mattina del quarto, un ufficiale del rajah, si presentò dicendogli: - Mylord, il
               rajah ha bisogno del suo grande cacciatore.</p>
            <p>- Finalmente! - esclamò il portoghese che si trovava ancora a letto. - Il principe si
               è dunque ricordato di avere ai suoi servigi un distruttore di belve feroci?
               Cominciavo ad annoiarmi.</p>
            <p>Di che cosa si tratta?</p>
            <p>- Gli abitanti d'un villaggio, che si trova presso le rive del fiume, si lamentano
               perché un rinoceronte distrugge ogni notte i loro raccolti.</p>
            <p>Tutte le piantagioni d'indaco, che formavano la loro principale ricchezza, sono
               perdute.</p>
            <p>- Mi rincresce per quei disgraziati coltivatori, ma saranno vendicati. Dove scorazza
               quel bestione?</p>
            <p>- A venti miglia di qui.</p>
            <p>- Dirai al rajah che io lo ucciderò e che gli porterò il corno. Fa' preparare cavalli
               ed elefanti.</p>
            <p>- Tutto è pronto, mylord.</p>
            <p>- Ed anche la mia carabina è pronta, - rispose Yanez. - Ed il favorito come va?</p>
            <p>- Ieri sera si è alzato qualche ora.</p>
            <p>- Per Giove! Quell'uomo ha la pelle più grossa del rinoceronte che andrò a uccidere,
               - mormorò il portoghese. - Se un'altra volta mi capita fra i piedi lo passerò da
               parte a parte. - Saltò giù dal letto, chiamò il suo maggiordomo per dargli alcuni
               ordini, poi si vestì rapidamente.</p>
            <p>- Chissà che uscendo dal palazzo non possa avere qualche notizia di Surama e di
               Sandokan, - disse quando fu solo. - E chissà che il rajah, dopo una tale caccia, si
               ricordi più sovente di me. Il greco lavora sott'acqua ed io farò altrettanto, amico.
               Vedremo chi uscirà colle costole rotte da questa battaglia. La popolarità s'avanza e
               quando sarà ben assicurata avrò buon giuoco su te e sul principe, tuo protettore.</p>
            <p>Non è che questione di pazienza, come dice sempre Sandokan. - Prese la sua carabina,
               quell'istessa che aveva già abbattuta la terribile tigre nera, chiamò i malesi fra i
               quali si trovava Kubang, che si era ben guardato di narrargli del rapimento di
               Surama, e scese nel gran cortile, dove si trovavano pronti dodici cavalli, due
               elefanti, molti cani e una ventina di seikki, che dovevano aiutarlo nella
               pericolosissima caccia.</p>
            <p>Fu nondimeno un po' sorpreso nel trovare invece d'un maggiordomo o d'un conduttore di
               scikari, un alto ufficiale del rajah, il quale gli disse senza preamboli: - Mylord,
               la direzione della caccia spetterà esclusivamente a me.</p>
            <p>- Oh! - fece Yanez incrociando le braccia. - Ed a me che cosa spetta?</p>
            <p>- Di uccidere il rinoceronte.</p>
            <p>- E se lo uccideste voi invece?</p>
            <p>- Io non sono il gran cacciatore della corte, - rispose seccamente l'alto
               ufficiale.</p>
            <p>- Ah!</p>
            <p>- Mi hai capito mylord? Io solo ho la direzione.</p>
            <p>- Spero che mi caccerai dinanzi il bestione però.</p>
            <p>- Lascia fare ai seikki, mylord. - Yanez salì su uno dei due elefanti, molto di
               cattivo umore ed un po' anche pensieroso.</p>
            <p>- Non ci vedo chiaro in questa faccenda - mormorò. - Il greco deve aver tentato
               qualche colpo. Come mai il rajah ha cambiato così presto d'umore verso di me? C'è qui
               sotto qualche cosa che mi sfugge. Stiamo in guardia. In una caccia è facile sbagliare
               un animale e uccidere invece un cacciatore.</p>
            <p>Avvertirò i miei malesi d'aprire per bene gli occhi e di non perdere di vista un solo
               istante i seikki.</p>
            <p>Il pericolo sta là. - Si sdraiò sui cuscini della cassa, accese la sigaretta e
               affettando una calma completa che realmente non sentiva, fece segno al cornac di
               muovere l'elefante, il quale già cominciava a dar segni d'impazienza.</p>
            <p>La carovana attraversò la città sfilando fra due ali di popolo, che osservava con
               curiosità, non esente da una certa simpatia, il famoso cacciatore; poi rimontò la
               riva destra del fiume avviandosi ai grandi boschi che si estendevano verso ponente,
               formati di superbi tek dal legno durissimo ed incorruttibile, di gomma lacca, di
               nagassi, ossia d'alberi dal legno di ferro perché i loro tronchi ed i loro rami sono
               così duri da smussare le scuri le più affilate, e di imponenti fichi baniani.</p>
            <p>L'ufficiale del rajah che montava il secondo elefante, si era messo alla testa della
               truppa, fiancheggiato dai seikki che montavano bellissimi cavalli, di forme perfette,
               d'origine certamente araba o per lo meno persiana. Pareva che si fosse perfino
               scordato della presenza del grande cacciatore di corte a cui spettava il poco
               invidiabile onore di abbattere il terribile rinoceronte.</p>
            <p>Per cinque ore la carovana continuò a costeggiare la riva del fiume, oltrepassando di
               quando in quando dei meschini raggruppamenti di capanne, formate di rami intrecciati,
               mescolati a fango rossastro o grigiastro; poi l'ufficiale fece l'alt nei dintorni
               d'un villaggio piuttosto grosso, che sorgeva in mezzo a vastissime piantagioni
               d'indaco, che si vedevano realmente qua e là gravemente danneggiate, come se una
               truppa di bestie si fosse divertita a farvi sopra delle corse sfrenate.</p>
            <p>- È questo il luogo che il rinoceronte frequenta? - chiese Yanez al cornac che stava
               a cavalcioni dell'elefante.</p>
            <p>- Sì, signore - rispose l'indiano. - Quel brutto animale ha già distrutto tanto
               indaco, che seicento rupie non sarebbero bastanti per ricompensare questi poveri
               contadini.</p>
            <p>Oh, ma tu lo ucciderai signore, è vero?</p>
            <p>- Farò il possibile.</p>
            <p>- Ci fermiamo qui, signore. - La popolazione del villaggio guidata dal suo capo, un
               bel vecchio ancora vegeto, erasi avanzata incontro alla carovana, dando a tutti il
               benvenuto e mettendosi a loro disposizione.</p>
            <p>Essendo già stata precedentemente avvertita da un corriere mandato dal rajah, aveva
               preparato una specie di campo chiuso da bambù incrociati e solidamente legati,
               innalzandovi nel mezzo otto o dieci capanne formate con frasche e coperte da rami
               ancora verdeggianti. Yanez senza occuparsi dell'alto ufficiale, scelse la più comoda
               e la più ampia, istallandovisi coi suoi sei malesi.</p>
            <p>Nella sua qualità di grande cacciatore, credeva di averne bene il diritto.</p>
            <p>I cuochi servirono ai cacciatori ed ai servi una colazione fredda e abbondante,
               inaffiata con dell'eccellente toddy, poi il capo del villaggio, accompagnato
               dall'ufficiale del rajah, chiese a Yanez: - Sei tu sahib, che sei incaricato di
               liberarci dal cattivo animale?</p>
            <p>- Sì, amico - rispose il portoghese - ma per poter far ciò tu devi darmi delle
               indicazioni e anche una guida.</p>
            <p>- Io darò a te tutto quello che vorrai, signore, e anche un premio.</p>
            <p>- Quello lo darai ai danneggiati.</p>
            <p>Dove credi che il rinoceronte abbia il suo covo?</p>
            <p>- Nella foresta che costeggia lo stagno dei coccodrilli.</p>
            <p>- Lontana?</p>
            <p>- Qualche ora di marcia.</p>
            <p>- Si è mai mostrato di giorno?</p>
            <p>- Mai, sahib. È solamente a notte tarda che lascia la foresta per venire a devastare
               le nostre piantagioni.</p>
            <p>- L'hai veduto tu?</p>
            <p>- Sì, tre notti or sono gli ho sparato contro due colpi di carabina e probabilmente
               non sono riuscito a colpirlo.</p>
            <p>- È grosso?</p>
            <p>- Non ne ho mai veduto di così colossali.</p>
            <p>- Va bene. Lasciami riposare fino dopo il tramonto e avverti l'uomo che deve guidarci
               di tenersi pronto.</p>
            <p>- Sarò io che ti condurrò sul luogo che la cattiva bestia frequenta.</p>
            <p>- Una parola, mylord - disse l'ufficiale del rajah. - Come intendi cacciarlo?</p>
            <p>- Lo aspetterò all'imboscata.</p>
            <p>- Non otterresti nulla, perché al primo colpo di fucile, quegli animali assalgono e
               scappano, e tu sai che una palla sola non basta ad atterrarli.</p>
            <p>Il rajah ha messo a tua disposizione uno dei suoi migliori cavalli, onde tu possa
               inseguire l'animale dopo fatto il colpo.</p>
            <p>- Me ne servirò, - rispose Yanez. - Ora lasciatemi tranquillo perché non so se questa
               sera avrò tempo di dormire. - Attese che il capo e l'ufficiale si fossero
               allontanati, poi volgendosi verso i suoi malesi che stavano seduti a terra, lungo le
               pareti, disse loro: - Qualunque cosa debba succedere, voi non mi lascerete solo nella
               foresta. Non abbiate paura del rinoceronte: penso io ad abbatterlo.</p>
            <p>- Temi qualche tradimento, padrone? - chiese Kubang.</p>
            <p>- Sono sicurissimo che quel maledetto greco, cercherà di vendicarsi, con tutti i
               mezzi possibili, del colpo di scimitarra che gli ho dato, e perciò dubito di tutto e
               di tutti.</p>
            <p>In una caccia in mezzo alla foresta accade talvolta di ammazzare un cacciatore invece
               dell'animale.</p>
            <p>- Non perderemo d'occhio i seikki, capitano Yanez. Alla prima mossa sospetta,
               piomberemo addosso loro come tigri e vedremo quanti sfuggiranno alle nostre
               scimitarre.</p>
            <p>- Che uno di voi monti la guardia fuori della capanna e prendiamo un po' di riposo. -
               Si stese su una stuoia ed invitato dal gran calore che regnava e dal profondo
               silenzio, poiché anche gli elefanti e gli indiani si erano addormentati, chiuse gli
               occhi.</p>
            <p>Fu svegliato verso il tramonto dai latrati dei cani, dai nitriti dei cavalli, dai
               barriti degli elefanti e dalle grida dei cornac e dei seikki.</p>
            <p>I malesi erano già in piedi e pulivano le loro carabine e le loro pistole.</p>
            <p>- La cena, - disse Yanez. - Poi andremo a scovare questo signor colosso. - I cuochi
               avevano preparato il pasto serale e non aspettavano che l'ordine del gran cacciatore
               per servire.</p>
            <p>Yanez mangiò alla lesta, prese la sua magnifica carabina a doppia canna, caricata con
               palle rivestite di rame, veri proiettili da grossa caccia, e uscì.</p>
            <p>Gli uomini scelti ad accompagnarlo, non erano che in sei e tenevano per le briglie
               alcuni splendidi cavalli, fra i quali uno tutto nero che pareva avesse il fuoco nelle
               vene e che era riccamente bardato, con staffe corte all'orientale.</p>
            <p>- Il mio? - chiese Yanez all'ufficiale.</p>
            <p>- Sì mylord, - rispose l'indiano. - Non montarlo però ora.</p>
            <p>- Perché?</p>
            <p>- I cavalli devono giungere sul luogo della caccia freschissimi. I rinoceronti
               corrono colla velocità del vento quando caricano e guai al cavallo che in quel
               momento si trovasse affaticato.</p>
            <p>- Hai ragione. E la guida?</p>
            <p>- Ci aspetta di là delle piantagioni.</p>
            <p>- Partiamo, ma senza cani: disturberebbero la caccia.</p>
            <p>- Così ho pensato anch'io, desiderando tu cacciare all'agguato. - Lasciarono
               l'accampamento e presero un sentiero che attraversava le piantagioni d'indaco,
               seguìti dagli sguardi di tutti i contadini, i quali si erano schierati sui margini
               dei campi.</p>
            <p>La notte era splendida e propizia per una buona caccia. Una fresca brezzolina, che
               scendeva dagli altipiani giganteschi del Bhutan, soffiava ad intervalli, sussurrando
               fra le pianticelle d'indaco, e la luna sorgeva mestosa dietro i lontani picchi della
               frontiera birmana. In cielo le stelle fiorivano a milioni e milioni, proiettando una
               luce dolcissima.</p>
            <p>Yanez colla sua eterna sigaretta fra le labbra, colla carabina sotto un braccio,
               seguìto subito dai suoi malesi, marciava in testa al drappello. L'ufficiale invece
               guidava i seikki che conducevano i cavalli.</p>
            <p>Oltrepassate le piantagioni il drappello trovò il vecchio capo.</p>
            <p>- L'hai veduto? - gli chiese Yanez.</p>
            <p>- No, sahib, ma ho saputo dove si trova il suo covo. Un cacciatore di nilgò me l'ha
               indicato.</p>
            <p>- Credi che sia già uscito a pascolare?</p>
            <p>- Oh! non ancora.</p>
            <p>- Meglio così: lo sorprenderemo nel suo covo. - Ripresero la marcia avviandosi verso
               una foresta che nereggiava verso ponente e che sembrava immensa.</p>
            <p>Bastò un'ora di marcia rapidissima, essendo gli indiani dei camminatori lestissimi ed
               infaticabili non meno degli abissini, perché la raggiungessero.</p>
            <p>Per un caso veramente raro, quella foresta si componeva quasi tutta di fichi d'India,
               piante colossali d'una longevità straordinaria, dalle foglie ovali lanceolate,
               coriacee, mescolate a piccoli frutti d'un sapore dolciastro che poco hanno da fare
               coi nostri fichi d'Europa, e dai cui tronchi gl'indiani estraggono, mediante una
               semplice incisione, una specie di latte che non è però bevibile, ma che invece serve
               ottimamente a preparare una specie di gomma-lacca, che nulla ha da invidiare a quella
               che viene usata dai cinesi e dai giapponesi.</p>
            <p>Il vecchio capo fece una breve fermata sul margine della foresta mettendosi in
               ascolto, poi non udendo che gli ululati lontani di alcuni lupi indiani, s'inoltrò
               risolutamente fra quella miriade di tronchi, dicendo a Yanez: - Non ha ancora
               lasciato il suo covo. Se fosse uscito lo si udrebbe, perché quando scorazza per le
               boscaglie fa sempre udire il suo niff-niff.</p>
            <p>- Meglio così, - rispose Yanez.</p>
            <p>Gettò via la sigaretta, armò la carabina, fece segno ai malesi di fare altrettanto e
               seguì la guida che s'inoltrava con passo sicuro sotto le immense volte dei fichi,
               tenendo in mano un vecchio fucile che ben poco avrebbe potuto servire contro quei
               colossali animali, che hanno una pelle quasi impenetrabile ai migliori
               proiettili.</p>
            <p>La foresta, di passo in passo che i cacciatori s'avanzavano, diventava sempre più
               fitta. Per di più enormi cespugli crescevano qua e là, avvolti in una vera rete di
               calamus e di nepente.</p>
            <p>I cacciatori avevano percorso un buon mezzo miglio, quando il vecchio indiano fece a
               loro segno di arrestarsi.</p>
            <p>- Ci siamo? - chiese Yanez sottovoce.</p>
            <p>- Sì, sahib: lo stagno dei coccodrilli è poco lontano ed è sulle sue rive che il
               rinoceronte ha il suo covo. Fa' avvolgere le teste dei cavalli nelle gualdrappe onde
               non nitriscano. L'animale può essere di buon umore e sfuggirci, invece di caricarci.
               - Yanez trasmise l'ordine ai seikki poi disse alla guida: - Avresti paura a
               seguirmi?</p>
            <p>- Perché sahib?</p>
            <p>- Desidero scovare il rinoceronte senza avere dietro di me i seikki ed i miei uomini.
               Spareranno dopo di me se non riuscirò ad abbatterlo.</p>
            <p>- Tu sei il grande cacciatore del rajah, quindi nulla devo temere.</p>
            <p>- Aspettatemi qui e tenetevi pronti a montare a cavallo, - disse Yanez alla scorta. -
               Se io manco aprite il fuoco e mirate bene. Se ci carica sarà un affare serio ad
               arrestarlo in piena corsa.</p>
            <p>Andiamo amico: conducimi nel luogo preciso dove si trova il covo.</p>
            <p>- Vieni, sahib. - Si allontanarono in silenzio, passando con precauzione fra le
               innumerevoli colonne dei fichi, cogli occhi in guardia e gli orecchi ben tesi.</p>
            <p>Regnava un profondo silenzio. Perfino i bighama, i lupi dell'India, tacevano in quel
               momento. Anche il venticello notturno era cessato e non faceva più stormire il
               fogliame degli immensi alberi.</p>
            <p>Percorsi altri trecento passi il vecchio indiano tornò a fermarsi.</p>
            <p>- Lasciami ascoltare, - disse sottovoce a Yanez. - Lo stagno dei coccodrilli sta
               dinanzi a noi.</p>
            <p>- Odi nulla?</p>
            <p>- Il respiro del rinoceronte. Deve essere nascosto in mezzo a quel vasto
               cespuglio.</p>
            <p>- Che non abbia fame questa sera?</p>
            <p>- Si sarà cibato abbondantemente stamane.</p>
            <p>- Lo costringerò io a mostrarsi. - Si guardò intorno e scorto un grosso pezzo di
               ramo, lo scagliò, con quanta forza aveva, al disopra del cespuglio.</p>
            <p>Subito una specie di fischio rauco s'alzò fra le fronde seguìto da uno strano
               grido.</p>
            <p>Era il niff-niff del rinoceronte.</p>
            <p>- Si è svegliato - sussurrò Yanez mettendosi rapidamente la carabina alla spalla. -
               Che si mostri e gli caccerò due palle nel cervello. - Trascorsero alcuni istanti
               senza che l'animale si mostrasse.</p>
            <p>Anche l'indiano, quantunque avesse una scarsa fiducia nell'efficacia del suo vecchio
               fucile, si teneva pronto a sparare.</p>
            <p>Ad un tratto il cespuglio si agitò in tutti i sensi, come se una tempesta fosse
               improvvisamente scoppiata nel suo seno, poi s'aprì bruscamente ed un enorme
               rinoceronte comparve lanciando furiosamente il suo grido di guerra.</p>
            <p>Subito tre detonazioni rimbombarono l'una dietro l'altra, seguìte tosto da un
               altissimo grido lanciato dall'indiano.</p>
            <p>- Fuggi, sahib!... - Il rinoceronte quantunque dovesse aver ricevuto qualche palla,
               poiché Yanez non mancava mai ai suoi colpi, caricava all'impazzata coll'impeto
               furibondo, che è particolare a quegli animalacci.</p>
            <p>Il portoghese vedendolo, aveva voltato le spalle slanciandosi a tutta corsa verso il
               luogo ove si trovavano i malesi e i seikki.</p>
            <p>Fortunatamente gl'innumerevoli tronchi dei fichi d'India, che in certi luoghi
               crescevano così uniti da non permettere il passaggio ad un grosso animale, avevano
               frenato lo slancio terribile del colosso, lasciando così tempo ai fuggiaschi di
               raggiungere i loro compagni.</p>
            <p>- A cavallo! - gridò Yanez.</p>
            <p>Un seikko gli condusse prontamente dinanzi quel cavallo che il rajah gli aveva
               destinato. Il portoghese con un solo slancio fu in sella senza servirsi delle
               staffe.</p>
            <p>I malesi e i seikki vedendo il rinoceronte apparire fra i tronchi dei baniani a corsa
               sfrenata, fecero una scarica, poi si dispersero in varie direzioni, trasportati loro
               malgrado dai cavalli spaventati che non obbedivano più né alle briglie, né agli
               speroni.</p>
            <p>L'ufficiale del rajah era stato il primo a scappare, senza perdere tempo a far
               fuoco.</p>
            <p>Yanez aveva fatto fare al suo nero destriero un salto terribile per evitare l'urto
               del furibondo colosso, mentre il vecchio indiano, più fortunato, si poneva in salvo,
               con un'agilità scimmiesca, su un fico.</p>
            <p>Il rinoceronte, reso feroce dalle ferite ricevute, continuò la sua corsa per un due o
               trecento passi; poi fatto un brusco voltafaccia tornò indietro lanciando per la
               seconda volta il suo grido di guerra: niff-niff!...</p>
            <p>Se gli altri erano scappati, Yanez era rimasto sul luogo della caccia e non per
               volontà sua, bensì per bizzarria del suo cavallo che pareva fosse diventato
               improvvisamente pazzo.</p>
            <p>Faceva dei terribili salti di montone come se il peso del cavaliere gli spezzasse le
               reni, s'inalberava nitrendo dolorosamente, poi sferrava calci in tutte le
               direzioni.</p>
            <p>Il portoghese però non si lasciava scavalcare e stringeva nervosamente le ginocchia e
               non risparmiava né strappate di briglie, né colpi di sperone, sagrando come un
               turco.</p>
            <p>- Via! scappa! - urlava. - Vuoi farti sventrare? - Il cavallo non obbediva ed il
               rinoceronte tornava alla caccia, colla testa bassa ed il corno teso, pronto ad
               immergerlo tutto nel ventre del nemico.</p>
            <p>Un freddo sudore bagnava la fronte di Yanez. Un terribile sospetto gli era balenato
               nel cervello, ossia che il greco gli avesse preparato qualche tranello per perderlo
               nel momento più pericoloso.</p>
            <p>Guardò rapidamente in aria. Appena ad un metro sopra la sua testa si stendevano
               orizzontalmente i rami dei fichi.</p>
            <p>- Sono salvo! - esclamò, gettandosi a bandoliera la carabina.</p>
            <p>In quel momento il rinoceronte piombò addosso all'imbizzarrito destriero. Il corno
               scomparve intero nel ventre del povero animale, poi con un colpo di testa alzò
               cavallo e cavaliere. Uno solo però cadde: il primo, poiché il secondo, che aveva
               conservato un meraviglioso sangue freddo anche in quel terribile frangente, si era
               disperatamente abbrancato ad un ramo, issandosi prontamente.</p>
            <p>Il cavallo, sventrato di colpo, stramazzò al suolo, s'alzò ancora inalberandosi, poi
               cadde di quarto mandando un nitrito soffocato.</p>
            <p>Il rinoceronte, colla brutalità e ferocia istintiva degli animali della sua razza,
               tornò addosso al povero animale immergendogli per la seconda volta nel corpo il
               corno, poi preso da un eccesso di furore indescrivibile, si mise a calpestarlo
               rabbiosamente mandando fischi acuti.</p>
            <p>Sotto il suo peso enorme, le ossa del cavallo scricchiolavano e si spezzavano, e
               dagli squarci prodotti da quei due colpi di corno, uscivano insieme getti di sangue,
               intestini e polmoni.</p>
            <p>Yanez che aveva ricuperata prontamente la sua calma, appena messosi a cavalcioni del
               ramo, ricaricò la carabina, borbottando: - Ora vendicherò il cavallo del rajah,
               quantunque quel testardo, per poco, non mi abbia spedito diritto nell'altro mondo. -
               In quel momento alcuni spari rimbombarono a breve distanza: poi i sei malesi
               passarono a centocinquanta metri circa da Yanez, trasportati in un galoppo
               sfrenato.</p>
            <p>- Andate pure, miei bravi - disse Yanez. - Ci penso io al rinoceronte. - Si accomodò
               meglio che poté sul ramo e puntò la carabina.</p>
            <p>Il bestione che pareva impazzito non aveva ancora lasciato la sua vittima. La
               squarciava a gran colpi di corno avvoltolandosi nel sangue, la calpestava lasciandosi
               poi cadere con tutto il suo enorme corpaccio e non cessava di mandare urla
               stridenti.</p>
            <p>Una palla che lo colpì un po' sopra l'occhio sinistro, lo calmò per un istante.</p>
            <p>S'arrestò guardando in aria, colla bocca aperta. Era il momento che Yanez
               aspettava.</p>
            <p>Il secondo colpo di carabina partì colpendo l'animale al palato e penetrandogli nel
               cervello.</p>
            <p>La ferita era mortale, pure il bestione non cadde. Anzi si mise a galoppare
               vertiginosamente intorno ai tronchi dei fichi schiantandone parecchi.</p>
            <p>- Per Giove! - esclamò Yanez ricaricando l'arma. - Per questi animali ci vorrebbe una
               spingarda o meglio un cannone. - Attese che gli passasse sotto e fece fuoco quasi a
               bruciapelo, colpendolo fra la nuca ed il collo.</p>
            <p>L'effetto fu fulminante. L'animalaccio si rizzò di colpo sulle zampe posteriori, poi
               stramazzò pesantemente a terra rimanendo immobile. Aveva ricevuto cinque palle e
               tutte foderate di rame e di grosso calibro.</p>
            <p>- Era tempo che tu morissi! - esclamò Yanez lasciandosi scivolare giù da uno di
               quegli innumerevoli tronchi. - Ho ammazzato tanti animali, ma nessuno m'ha fatto
               sudare né passare un brutto momento come questo. Vediamo ora che giuoco hai tentato,
               maestro Teotokris dell'Arcipelago greco. Che una tigre mi divori se qui sotto non vi
               è la tua mano! Il cavallo era troppo impazzito. - S'avvicinò con precauzione al
               rinoceronte e dopo essersi ben accertato che era proprio morto e che non vi era più
               pericolo che si rimettesse in piedi, rivolse la sua attenzione al destriero del
               rajah.</p>
            <p>Disgraziato animale! Intestini, cuore, polmoni e fegato giacevano intorno a lui,
               strappati dal brutale corno del colosso ed il suo corpo schiacciato, mostrava delle
               ferite spaventevoli dalle quali il sangue colava ancora abbondantemente.</p>
            <p>- Sembra quasi una focaccia, - mormorò Yanez. - Spero nondimeno di poter ancora
               trovare il perché aveva il diavolo in corpo. Ci deve essere qui sotto qualche
               bricconata. - Guardò a lungo il cadavere, poi slacciò la fascia del sottoventre e
               alzò la sella.</p>
            <p>- Ah! birbanti! - esclamò.</p>
            <p>Nella parte interna vi erano state confitte tre punte d'acciaio, lunghe un
               centimetro.</p>
            <p>- Ecco perché il povero animale era diventato furibondo, - riprese il portoghese. -
               Saltando in sella gli si erano conficcate nelle carni.</p>
            <p>Questo è un tiro del greco. Egli sperava che il rinoceronte mi sventrasse. No, mio
               caro, anche questa t'è andata a vuoto. Yanez ha la pelle più dura di quello che tu
               credi e, devo dirlo, anche una fortuna prodigiosa.</p>
            <p>Acqua in bocca per ora e lasciamo correre, ma ti giuro, birbante, che un giorno ti
               farò pagare, e tutto d'un colpo, i tuoi tradimenti.</p>
            <p>Già quell'altissimo ufficiale, che deve essere una tua creatura, mi era sospetto. -
               Caricò flemmaticamente la carabina e sparò, con un certo intervallo l'uno dall'altro,
               due colpi in aria.</p>
            <p>Le due detonazioni rombavano ancora sotto le infinite volte di verzura, quando vide
               giungere, a breve distanza l'uno dall'altro, i suoi fidi malesi seguìti
               dall'ufficiale del rajah.</p>
            <p>- Ecco fatto, - disse Yanez con una certa ironia, guardando l'indiano. - Come vedi la
               faccenda è stata sbrigata senza troppa fatica. - L'ufficiale rimase per qualche
               istante muto, guardandolo con profondo stupore.</p>
            <p>- Morto, - disse poi.</p>
            <p>- Non si muove più, - rispose Yanez.</p>
            <p>- Tu sei il più grande cacciatore di tutta l'India.</p>
            <p>- È probabile.</p>
            <p>- Il rajah sarà contento di te.</p>
            <p>- Lo spero.</p>
            <p>- Farò tagliare dai seikki il corno e tu stesso lo regalerai al principe.</p>
            <p>- Lo presenterai tu, così potrai avere una mancia.</p>
            <p>- Come vuoi, mylord.</p>
            <p>- Fammi condurre un altro cavallo, purché sia più docile del primo. Ne ha qualcuno
               troppo bizzarro il tuo signore. - L'ufficiale finse di non udirlo ed essendo in quel
               momento giunti i seikki accompagnati dal vecchio indiano, fece cenno a uno di loro di
               smontare.</p>
            <p>Yanez stava per montare in sella quando un'improvvisa agitazione si manifestò fra i
               seikki, seguìta quasi subito dalle grida: - Lo jungli-kudgia!... Lo jungli-kudgia! -
               Yanez udendo dietro di sé aprirsi i cespugli si voltò rapidamente.</p>
            <p>Un animale che a prima vista sembrava un bisonte indiano, era comparso
               improvvisamente aprendosi il passo fra le liane e i nepenti.</p>
            <p>- Fuoco, amici! - gridò.</p>
            <p>I sei malesi, che avevano le carabine ancora cariche, fecero fuoco simultaneamente,
               non badando al grido mandato dal vecchio indiano: - Ferma! - Il ruminante colpito da
               cinque o sei palle stramazzò fra le erbe, senza mandare un muggito.</p>
            <p>- Sventura sui maledetti stranieri! - urlò il capo del villaggio slanciandosi verso
               l'animale che agonizzava e alzando le braccia verso il cielo. - Hanno ucciso la vacca
               sacra di Brahma!</p>
            <p>- Ehi capo, diventi matto? - chiese Yanez. - Se è per spillarmi un po' di rupie, sono
               pronto a pagarti la tua bestia.</p>
            <p>- Una vacca sacra non si paga, - rispose l'ufficiale del rajah.</p>
            <p>- Andate tutti al diavolo! - gridò Yanez che perdeva la pazienza.</p>
            <p>- Temo, mylord che tu dovrai fare i conti col rajah, perché qui, come in tutta
               l'India, una vacca è un animale sacro, che nessuno può uccidere.</p>
            <p>- Perché dunque i tuoi uomini hanno gridato lo jungli-kudgia? Sebbene non conosca
               profondamente la lingua indiana, quel nome lo si dà, se non erro, ai terribili
               bisonti della jungla, che non sono meno pericolosi d'un rinoceronte.</p>
            <p>- Si saranno ingannati.</p>
            <p>- Peggio per loro. - Mentre si scambiavano quelle parole, il vecchio indiano
               continuava a girare intorno al cadavere della vacca, manifestando la più violenta
               disperazione e vomitando una serqua infinita d'ingiurie contro gli uccisori
               dell'animale sacro.</p>
            <p>- Finiscila, cornacchia! - gridò Yanez, sempre più seccato. - T'ho liberato dal
               rinoceronte che guastava le tue piantagioni, e non cessi d'ingiuriarmi. Tu sei la più
               grande canaglia che abbia conosciuto da che sono nato. Se non ritiri la tua
               linguaccia da cane, ti farò bastonare dai miei uomini.</p>
            <p>- Tu non lo farai, - disse l'ufficiale del rajah con voce dura.</p>
            <p>- Chi me lo impedirebbe, signor ufficiale? - chiese Yanez.</p>
            <p>- Io, che qui rappresento il rajah.</p>
            <p>- Tu non sei, per me, che sono un mylord inglese, che un impiegato della corte,
               inferiore ai miei servi.</p>
            <p>- Mylord!</p>
            <p>- Vattene all'inferno, - disse Yanez, montando a cavallo.</p>
            <p>Poi volgendosi verso i malesi che guardavano ferocemente i seikki, pronti a caricarli
               al primo moto sospetto, disse a loro: - Torniamo in città; ne ho abbastanza di questo
               affare.</p>
            <p>- Mylord, - disse l'ufficiale, - gli elefanti ci aspettano.</p>
            <p>- Gettali nel fiume, non ne ho bisogno. - Fece salire dietro di sé il malese che gli
               aveva dato il cavallo e partì al galoppo, mentre il vecchio indiano gli urlava dietro
               ancora una volta: - Maledetti stranieri! Che Brahma vi faccia morire tutti! - Usciti
               dal bosco, le tigri di Mompracem si gettarono fra le piantagioni, senza badare se
               rovinavano più o meno l'indaco, e presero la via di Gauhati.</p>
            <p>Quando entrarono in città era ancora notte. Le guardie che vegliavano dinanzi al
               portone, si affrettarono ad introdurli nel vasto cortile d'onore, dove, sotto i
               porticati spaziosi, dormivano su semplici stuoie, scudieri e staffieri, onde essere
               più pronti ad ogni chiamata del loro signore.</p>
            <p>Yanez affidò a loro i cavalli e salì nel suo appartamento svegliando il
               chitmudgar.</p>
            <p>- Tu, signore! - esclamò il maggiordomo stropicciandosi gli occhi.</p>
            <p>- Non mi aspettavi così presto?</p>
            <p>- No, signore. Hai già ucciso il rinoceronte?</p>
            <p>- Sì, l'ho messo a terra con quattro colpi di carabina. Portami una bottiglia nella
               mia stanza, alcune sigarette e aspettami, ché devo chiederti importanti
               spiegazioni.</p>
            <p>- Sono ai tuoi ordini, sahib. - Yanez si sbarazzò della carabina, mandò i suoi malesi
               a coricarsi, poi raggiunse il chitmudgar, che aveva già accesa la lampada e messo sul
               tavolo una bottiglia di liquore ed una scatola di sigarette indiane, formate d'una
               foglia di palma arrotolata e di tabacco rosso.</p>
            <p>Vuotò un bicchiere di vecchio gin, poi sdraiatosi su una poltrona, gli narrò
               succintamente come si era svolta la caccia, dilungandosi solo sull'uccisione di
               quella maledetta vacca sacra, che l'aveva fatto uscire dai gangheri: - Che cosa ne
               dici tu ora di questo affare?</p>
            <p>- È una cosa grave, mylord - rispose il maggiordomo che appariva preoccupato. - Una
               mucca è sempre sacra, e chi l'uccide incorre in grandi fastidi.</p>
            <p>- Mi avevano detto che era un bisonte della jungla ed io ho comandato il fuoco senza
               guardarla bene. - Il chitmudgar scosse il capo mormorando: - Affare serio! affare
               serio!</p>
            <p>- Dovevano tenersela nel villaggio.</p>
            <p>- Tu hai ragione, mylord, ma il torto sarà tuo.</p>
            <p>- Quel capo è un vero furfante. Non gli ho ucciso il rinoceronte che devastava le
               piantagioni del villaggio? Ah! e se in questa faccenda vi fosse sotto la mano del
               favorito del rajah? Le punte di ferro vi erano nella sella.</p>
            <p>- Non mi stupirei, - rispose il maggiordomo. - Io so che quell'uomo ti odia a
               morte.</p>
            <p>- Me ne sono già accorto e poi vorrà vendicarsi di quel colpo di scimitarra.</p>
            <p>- Certo, mylord.</p>
            <p>- Allora è stata ordita una vera congiura. Prima ha tentato di farmi sventrare dal
               rinoceronte, poi mi ha mandato la vacca sacra.</p>
            <p>Che fosse d'accordo anche il capo del villaggio?</p>
            <p>- È probabile, signore.</p>
            <p>- Per Giove! non mi lascerò mettere nel sacco.</p>
            <p>Vado a riposarmi e se prima di mezzogiorno il rajah manda qualcuno dei suoi satrapi,
               risponderai che dormo e che non voglio essere disturbato.</p>
            <p>Se insistono, lancia contro di loro i miei malesi. È ora di mostrare a quel cane di
               greco e a quell'ubriacone che serve, che un mylord non si lascia prendere a
               gabbo.</p>
            <p>Va', chitmudgar. - Spense la lampada e si gettò sul ricchissimo letto senza
               spogliarsi, addormentandosi quasi subito.</p>
            <p>22. La prova dell'acqua Sognava di Surama, che già vedeva assisa sul trono del rajah,
               con un dootèe azzurro tutto costellato di diamanti del Guzerate e di Visapur, quando
               tre colpi fortissimi, battuti sulla porta della sua stanza da letto, lo fecero
               balzare in piedi.</p>
            <p>- Entrate, per Giove! - esclamò con voce tuonante. - È codesto il modo di svegliare
               un mylord? - Il maggiordomo, tutto umile, si avanzò dicendo: - Signore, è
               mezzodì.</p>
            <p>- Aho! benissimo. Non mi ricordavo più dell'ordine che ti avevo dato. Hanno chiesto
               di me?</p>
            <p>- Più volte, signore, un ufficiale del rajah si è presentato insistendo per
               vedervi.</p>
            <p>- Ed i miei malesi non si sono seccati?</p>
            <p>- Hanno finito per scaraventarlo giù dalla scala.</p>
            <p>- Si è rotto almeno una gamba quel seccatore?</p>
            <p>- Si sarà certo ammaccato le costole.</p>
            <p>- Avrei preferito che si fosse rotto il collo, - disse Yanez. - Sono tornati quei
               bricconi che mi hanno accompagnato alla caccia?</p>
            <p>- Sì, poco dopo lo spuntare del sole.</p>
            <p>- Briganti! Chissà che cosa avranno detto di me dopo il servizio reso. Il rajah
               troverà però questa volta un osso duro da rodere, ed il signor Teotokris avrà poco da
               ridere. Per Giove! Un mylord non si lascia divorare come un pesce del Brahmaputra. -
               Fece un po' di toeletta, poi uscì dopo d'aver raccomandato ai malesi di non muoversi.
               Sembrava in preda ad una viva agitazione, ad una sorda collera: cosa piuttosto strana
               in un uomo che pareva più flemmatico d'un vero inglese.</p>
            <p>Sulla porta del salone reale trovò un ufficiale.</p>
            <p>- Va' a dire al tuo signore che io desidero vederlo, - gli disse con tono
               imperioso.</p>
            <p>Ciò detto entrò nel magnifico salone sdraiandosi su uno dei divani, che si stendevano
               lungo le marmoree pareti, mettendosi a fumare come fosse nella sua propria
               stanza.</p>
            <p>Non trascorse un minuto, che le cortine di seta pendenti dietro a quel letto-trono,
               s'aprirono ed il principe comparve.</p>
            <p>- Ah! siete voi! - disse Yanez gettando via la sigaretta e accostandosi alla
               piattaforma.</p>
            <p>- T'ho fatto chiamare tre volte, - disse il rajah con voce un po' dura.</p>
            <p>- Dormivo, - rispose Yanez pure seccamente. - La caccia mi aveva molto stancato.</p>
            <p>- Ho ricevuto il corno del rinoceronte che tu mylord hai ucciso. Il suo proprietario
               doveva essere un animale ben grosso.</p>
            <p>- E anche molto cattivo, Altezza.</p>
            <p>- Lo credo. I rinoceronti sono sempre di cattivo umore.</p>
            <p>- Non sono solamente quelle bestie che hanno indosso l'umore nero: vi sono anche
               degli uomini.</p>
            <p>- Che cosa vuoi dire, mylord? - chiese il principe fingendo un grande stupore.</p>
            <p>- Che alla vostra corte, Altezza, avete dei furfanti.</p>
            <p>- Che cosa dici mai, mylord?</p>
            <p>- Sì, perché mentre io arrischiavo la mia vita, per fare il mio dovere di grande
               cacciatore del rajah dell'Assam, altri cercavano di assassinarmi a tradimento, -
               disse Yanez con collera.</p>
            <p>- Ed in quale modo?</p>
            <p>- Mettendo delle punte di ferro sotto la sella dal cavallo, che voi mi avete mandato.
               L'animale s'imbizzarrì nel momento in cui occorreva che fosse calmo per permettermi
               di far fuoco, e se non vi fosse stato un ramo sopra la mia testa, io non sarei qui,
               Altezza, a raccontarvi come finì la caccia.</p>
            <p>- Io farò cercare il colpevole e lo punirò come si merita, - disse il rajah. - Non ti
               nascondo però che sarà un po' difficile a scovarlo.</p>
            <p>Altra cosa invece è la colpa che tu hai commesso e che è gravissima. Stamane è venuto
               da me il capo del villaggio, dove tu hai cacciato, e che per tua disgrazia è uno dei
               più influenti del regno, a dirmi che tu ed i tuoi uomini avete ucciso la vacca sacra,
               che godeva la protezione di Brahma.</p>
            <p>- Io credevo in buona fede che fosse un bisonte della jungla.</p>
            <p>- Il capo del villaggio sostiene il contrario e ti sfida alla prova.</p>
            <p>- Mi sfida! - esclamò Yanez, scattando. - A colpi di carabina forse? Venga e gli
               salderò il conto con una palla nella testa.</p>
            <p>- Non credo che sia capace di tanto, - disse il rajah con un sottile sorriso. - Vuole
               sfidarti a provare il contrario.</p>
            <p>- Come! vuole avere ragione lui?</p>
            <p>- E ci tiene.</p>
            <p>- Dov'è quel mascalzone? - Il principe prese una piccola mazza d'argento che stava su
               una piccola mensola, e batté tre colpi su un disco di bronzo appeso alla parete.</p>
            <p>Subito la porta principale del magnifico salone s'aprì ed entrò il vecchio indiano,
               accompagnato dall'ufficiale e dai sei seikki, che avevano assistito all'uccisione
               della vacca sacra.</p>
            <p>Nel vederli Yanez non poté trattenere un moto di collera. Aveva compreso che stavano
               per tendergli un secondo agguato e forse più pericoloso del primo.</p>
            <p>- Furfanti! - mormorò. - Questi sono le anime dannate di quel maledetto greco. - Il
               rajah si era sdraiato sul suo letto-trono, appoggiandosi ad un gran cuscino di seta
               cremisina con ricami d'oro, mentre una mano passando fra le cortine, gli aveva dato
               un superbo narghilè di cristallo azzurro, già acceso, con una lunga canna di pelle
               rossa ed il bocchino d'avorio.</p>
            <p>Il capo del villaggio s'avanzò verso la piattaforma e si gettò tre volte a terra,
               senza che il rajah si degnasse di rispondere a quell'umiliante saluto.</p>
            <p>- Ah, sei qui, vecchio briccone, - disse Yanez con disprezzo. - Che cosa vuoi tu?</p>
            <p>- Solamente giustizia, - rispose l'indiano.</p>
            <p>- Dopo che ti ho sbarazzato del rinoceronte? Bella riconoscenza la tua!</p>
            <p>- Mi hai ucciso la vacca sacra e chissà ora quali calamità piomberanno sul villaggio.
               I danni che recava il rinoceronte, saranno niente in confronto a quelli che ci
               colpiranno ora.</p>
            <p>- Tu sei un imbecille.</p>
            <p>- No, io sono un indiano che adora Brahma. - Yanez stava per mandare a casa del
               diavolo anche il dio, però si trattenne a tempo.</p>
            <p>Il rajah si era un po' alzato e dopo d'aver guardato per qualche istante tanto il
               capo quanto l'europeo, disse gettando in aria una nuvoletta di fumo: - Che cosa vuoi
               Kadar?</p>
            <p>- Giustizia, rajah.</p>
            <p>- Quest'uomo bianco che io ho nominato grande cacciatore della mia corte, sostiene
               che tu hai torto.</p>
            <p>- Io ho dei testimoni.</p>
            <p>- E cosa dicono?</p>
            <p>- Che il sahib ha ucciso la vacca sacra pur avendo riconosciuto che non era un
               jungli-kudgia.</p>
            <p>- Tu sei una canaglia! - gridò Yanez.</p>
            <p>- Taci, mylord, - disse il rajah con accento severo. - Io sto amministrando la
               giustizia e non devi interrompere né Kadar, né me.</p>
            <p>- Ebbene ascoltiamo questo brigante, che non ha mai saputo che cosa sia
               riconoscenza.</p>
            <p>- Continua, Kadar, - disse il rajah.</p>
            <p>- Quella vacca era stata consacrata a Brahma, onde proteggesse il mio villaggio, tale
               essendo l'uso. Nessuno poteva ucciderla, né avrebbe osato commettere un così
               esecrando delitto.</p>
            <p>Brahma certo si vendicherà e allora che cosa accadrà delle nostre piantagioni? La
               miseria più spaventosa piomberà su noi tutti e finiremo per morire tutti di fame.</p>
            <p>- Te ne regalerò una, così il tuo dio si rabbonirà, - disse Yanez ironicamente.</p>
            <p>- Non sarà più quella.</p>
            <p>- Che cosa vuoi tu dunque?</p>
            <p>- La tua punizione.</p>
            <p>- Io non l'ho uccisa per recare uno sfregio alle tue credenze religiose.</p>
            <p>- Sì.</p>
            <p>- Tu menti come un sudra.</p>
            <p>- Mi appello a questi uomini.</p>
            <p>- È vero, - disse l'ufficiale che lo aveva accompagnato alla caccia. - Tu hai
               ordinato il fuoco ai tuoi, per fare un dispetto a quest'uomo ed uno sfregio a tutti
               gli abitanti.</p>
            <p>- Anche tu m'accusi?</p>
            <p>- Ed anche i seikki. - Yanez si trattenne a stento e volgendosi verso il rajah, che
               stava vuotando un enorme bicchiere pieno di liquore fornitogli dalla mano misteriosa
               che gli aveva dato il narghilè, gli disse: - Non credere, Altezza, a questi
               miserabili. - Il rajah ingollò con uno sforzo il liquido, poi rispose socchiudendo
               gli occhi: - Sono in otto che ti accusano, mylord, ed io devo, secondo le nostre
               leggi, credere più a loro perché sono in molti.</p>
            <p>- Io farò venire qui i miei uomini.</p>
            <p>- I servi non possono testimoniare dinanzi ai guerrieri. La loro casta è troppo
               bassa.</p>
            <p>- Che cosa devo fare adunque?</p>
            <p>- Confessare che tu hai ucciso la vacca sacra per dispetto e lasciarti punire. Il
               delitto è grave.</p>
            <p>- Sicché dovrei subire qualche pena.</p>
            <p>- Se tu fossi un mio suddito, mylord, io dovrei farti schiacciare il capo dal mio
               elefante carnefice, come vogliono le nostre leggi; ma tu sei straniero e per di più
               inglese e siccome io non desidero aver questioni col viceré del Bengala, con mio
               grande rincrescimento, dovrò sfrattarti dallo stato.</p>
            <p>- Se ti giuro, Altezza, che questi uomini hanno mentito.</p>
            <p>- Io ti sfido! - disse il capo. - Vieni con me a tentare la prova dell'acqua! Se tu
               rimarrai più sotto di me, la ragione sarà tua.</p>
            <p>- Che cosa mi proponi tu, manigoldo?</p>
            <p>- Ti propone la prova dell'acqua.</p>
            <p>- In che consiste?</p>
            <p>- Si tratta di tuffarsi nelle acque del Brahmaputra, di discendere lungo un palo fino
               in fondo al fiume e di resistere più che si può. Il primo che salirà avrà torto.</p>
            <p>- Ah! - fece Yanez.</p>
            <p>Squadrò il vecchio da capo a piedi poi gli disse freddamente: - Per quando questa
               prova?</p>
            <p>- Per domani mattina, sahib; se non ti spiace.</p>
            <p>- Sta bene ed io dimostrerò al rajah che tu hai torto.</p>
            <p>- E allora gli farò dare cinquanta legnate, - disse il principe, facendo un cenno per
               far capire che l'udienza era finita: Yanez fece un leggero inchino e fu il primo ad
               uscire non senza aver lanciato sui suoi accusatori uno sguardo di profondo disprezzo
               e di aver sputato sulle scarpe rosse che l'ufficiale calzava.</p>
            <p>- Ah, mi tendono un altro agguato, - mormorò salendo le scale che conducevano nel suo
               appartamento. - Anche questa volta vi siete ingannati, bricconi. Io rimarrò qui a
               vostro dispetto.</p>
            <p>Per Giove! valgo quanto un palombaro e sarai tu, vecchio furfante, che caccerai prima
               fuori la testa, se non vorrai crepare asfissiato.</p>
            <p>Tu non sai che quantunque io sia un europeo, sono ormai mezzo malese, la razza più
               acquatica del mondo. - Il chitmudgar lo aspettava sulla porta dell'appartamentino in
               preda ad una vivissima ansietà, poiché quel brav'uomo amava sinceramente il grande
               cacciatore della corte.</p>
            <p>- Dunque, mylord?- gli chiese.</p>
            <p>- Me la caverò a buon mercato, - rispose Yanez. - Mi si tendono delle reti intorno,
               tuttavia non dispero di sgusciare fra le maglie. Poi verrà la mia volta e tutti
               questi bricconi avranno il loro conto.</p>
            <p>Portami il pranzo e non chiedermi altro. - Non ostante le sue preoccupazioni, mangiò
               con appetito invidiabile, poi scrisse un biglietto per Surama incaricando Kubang di
               portarglielo. Voleva avvertire Sandokan di quanto gli accadeva e della pessima
               situazione in cui cominciava a trovarsi.</p>
            <p>Gli agguati del greco, troppo possente pel momento, cominciavano ad impensierirlo,
               quantunque fosse ben deciso a tenere testa a quell'avventuriero dell'Arcipelago
               greco.</p>
            <p>Passò la serata chiacchierando coi suoi malesi e andò a coricarsi presto, onde essere
               pronto a subire, al mattino seguente, la prova dell'acqua.</p>
            <p>Se si fosse trovato in altro paese, avrebbe certamente accoppato i suoi accusatori e
               fors'anche il rajah, ma trovandosi quasi solo in una corte che poteva scagliargli
               addosso delle centinaia di guerrieri, Yanez, che non era uno stupido, si vedeva pur
               troppo costretto, a suo malgrado, a subire gli avvenimenti.</p>
            <p>Tuttavia, quantunque seri pensieri lo turbassero, anche quella notte dormì non meno
               saporitamente del solito, fidando nella propria audacia e soprattutto nella sua
               stella e sull'appoggio della formidabile Tigre di Mompracem, il vincitore dei tughs e
               del loro non meno formidabile capo.</p>
            <p>L'orologio della torre che s'alzava sul palazzo reale, suonava le cinque, quando il
               chitmudgar lo svegliò, portandogli il thè.</p>
            <p>- Mylord, - disse il fedele maggiordomo. - Il capo indiano, i giudici del rajah ed i
               testimoni, sono già partiti pel Brahmaputra ed un elefante ti aspetta sulla
               piazza.</p>
            <p>- Per Giove! - esclamò Yanez. - Quelle canaglie hanno fretta di vedermi emergere
               asfissiato. Vedremo se fra un'ora quel vecchio lupo avrà il dorso fracassato a colpi
               di bastone, o se io sarò in viaggio per la frontiera del Bengala.</p>
            <p>Una buona tazza di liquore dammi, chitmudgar, onde mi scaldi un po' il sangue. Ed il
               favorito, come sta?</p>
            <p>- M'hanno detto che si è già alzato e che assisterà alla prova.</p>
            <p>- Perdio! Ha la pelle dura come un coccodrillo quell'avventuriero? Un'altra volta
               invece della scimitarra adoprerò le armi da fuoco, con palle foderate di rame. Se ho
               ammazzato un rinoceronte, bucherò anche lo stomaco di quel greco dell'Arcipelago.
               Aspettiamo l'occasione. - Vuotò la tazza di thè ed il bicchiere che gli aveva portato
               il maggiordomo e discese. Sulla piazza, dinanzi alla marmorea gradinata del palazzo
               reale, lo aspettavano cinque malesi, giacché Kubang non si era ancora fatto vivo,
               dopo che era stato mandato al palazzo di Surama.</p>
            <p>Un elefante, bardato sontuosamente, con una immensa gualdrappa di velluto rosso e
               grossi pendagli d'argento agli orecchi e sulla fronte, lo aspettava.</p>
            <p>- Parti, mahut - disse salendo rapidamente la scala di corda e prendendo posto nella
               cassa che era coperta da una cupoletta di legno dipinta in bianco con arabeschi
               dorati. - Fa' trottare l'animale. - I malesi lo avevano seguìto, prendendo posto di
               fronte a lui: - Amici, - disse loro, - qualunque cosa accada, lasciate in riposo le
               vostre armi, tanto da fuoco che da taglio. Lasciate che me la sbarazzi da solo.</p>
            <p>Sto giuocando una carta che può farmi perdere la partita. Siate prudenti e non
               muovetevi se io non vi darò il segnale. - L'elefante si era messo in moto allungando
               il passo.</p>
            <p>Essendo ancora molto presto, poche persone, per lo più sudra, muniti di enormi
               panieri destinati a ricevere le provviste, percorrevano le vie della capitale.</p>
            <p>Veder passare degli elefanti era poi una cosa così comune che nessuno se ne curava,
               sicché Yanez poté giungere sulla riva del fiume senza quasi essere stato notato.</p>
            <p>La prova doveva avere certamente un carattere privato e non pubblico, poiché nella
               notte il rajah aveva fatto innalzare una specie di semi-recinto, le cui ali estreme
               terminavano nel fiume.</p>
            <p>Numerosi personaggi appartenenti tutti alla corte, vi si erano già radunati. Anche il
               vecchio indiano era giunto e chiacchierava coi tre giudici scelti dal rajah, che
               stavano seduti su un tappeto collocato di fronte a due pali piantati nel letto del
               Brahmaputra, a due metri di distanza l'uno dall'altro, in un luogo ove l'acqua era
               molto profonda.</p>
            <p>Vedendo giungere il gran cacciatore, tutti gl'invitati avevano interrotto le loro
               conversazioni, guardandolo con viva curiosità. Forse credevano di scorgere sul viso
               dell'europeo qualche preoccupazione per quella prova che non aveva mai subita; ma
               dovettero rimanere ben delusi.</p>
            <p>Yanez era calmo come il solito e gustava pacificamente il fumo della sua
               sigaretta.</p>
            <p>- Eccomi, vecchio briccone!- disse dopo d'aver attraversato il recinto, fermandosi
               dinanzi all'indiano. - Forse tu speravi che io non venissi.</p>
            <p>- No, - rispose asciuttamente Kadar.</p>
            <p>I tre giudici si erano alzati inchinandosi dinanzi al grande cacciatore, poi il più
               anziano gli disse: - Sai di che cosa si tratta, mylord?</p>
            <p>- Me l'ha spiegato il rajah, - rispose Yanez. - Bah! un bagno non fa male in questa
               stagione, anzi servirà ad aguzzarmi l'appetito.</p>
            <p>- Tu dovrai resistere più che potrai.</p>
            <p>- Oh stancherò facilmente questo vecchio brigante.</p>
            <p>- Lo vedremo, sahib, - disse Kadar con voce ironica.</p>
            <p>- Se non vorrai crepare asfissiato dovrai mettere fuori la testa.</p>
            <p>- Sì, dopo la tua.</p>
            <p>- Non mi conosci ancora. - Si levò la giacca, i calzoni e gli stivali, conservando
               solo la camicia e le mutande e con un salto fu sulla riva dicendo: - Vieni
               birbante.</p>
            <p>- Un momento, mylord, - disse uno dei giudici. - Quando avrai raggiunto il tuo palo,
               aspetta il nostro segnale prima di tuffarti.</p>
            <p>- Un momento anche per voi, signori giudici, - aggiunse a sua volta Yanez. - Vi
               avverto che se non agirete lealmente vi farò accoppare dalla mia scorta. - Ciò detto
               balzò in acqua, subito seguito da Kadar e con quattro bracciate raggiunse il suo
               palo, aggrappandovisi strettamente, onde la corrente non lo portasse via.</p>
            <p>Si era fatto un profondo silenzio fra gli spettatori. I tre giudici ritti sulla riva,
               aspettavano che i due uomini fossero pronti.</p>
            <p>Ad un tratto il più anziano alzò un braccio gridando con voce tuonante: - Giù!... -
               Yanez ed il vecchio indiano si tuffarono nel medesimo istante, lasciandosi scivolare
               per qualche metro lungo il palo e stringendo attorno al medesimo le gambe.</p>
            <p>Tutti gli spettatori si erano riversati sulla riva, fissando attentamente i due pali
               che l'impeto della corrente faceva oscillare fortemente. Una viva ansietà si scorgeva
               su tutti i volti.</p>
            <p>Trascorse un minuto, ma nessuna testa riapparve. La corrente continuava la sua marcia
               gorgogliando sopra i due sommersi.</p>
            <p>Passarono ancora alcuni secondi, poi un cranio, nudo e lucido come la palla d'un
               bigliardo, comparve bruscamente; quindi il viso di Kadar, spaventosamente alterato,
               emerse.</p>
            <p>Una salva d'invettive coprì il disgraziato.</p>
            <p>- Canaglia!</p>
            <p>- Stupido!</p>
            <p>- Buono da nulla!</p>
            <p>- Va' a coltivare i campi!</p>
            <p>- Ti sei fatto insaccare dall'uomo bianco!</p>
            <p>- Carogna! - Kadar mezzo asfissiato non rispondeva che con furiosi colpi di tosse e
               con contorcimenti da scimmia. I suoi occhi erano iniettati di sangue e la sua
               respirazione affannosa.</p>
            <p>Altri tre o quattro secondi erano trascorsi, quando anche Yanez comparve a galla
               aspirando rumorosamente una lunga boccata d'aria. Non era in così cattive condizioni
               come Kadar. Più sviluppato del magro indiano, con polmoni più ampi e anche più
               abituato alle lunghe immersioni, aveva meglio resistito alla prova pericolosa.</p>
            <p>Vedendo presso di sé il suo avversario tutto avvilito, gli disse ironicamente: - Te
               lo avevo detto io che non avresti guadagnato con me. Va' ad offrire il tuo dorso al
               bastone del carnefice.</p>
            <p>Consolati che hai la pelle dura e poca carne sulle tue ossa. - Lasciò il palo e
               raggiunse la riva.</p>
            <p>Gli spettatori che avevano posto tutte le loro speranze in Kadar, lo accolsero con un
               silenzio glaciale.</p>
            <p>Solo il giudice più vecchio gli disse: - Tu hai vinto, mylord, quindi tu avevi
               ragione e quel miserabile avrà la punizione che si merita, a menoché tu non chieda la
               sua grazia.</p>
            <p>- Ai furfanti di quella specie io non la fo mai - rispose il portoghese.</p>
            <p>Si asciugò alla meglio con un dootèe che gli aveva dato uno dei suoi malesi, si vestì
               rapidamente e lasciò il recinto senza salutare alcuno, mentre le invettive
               continuavano a grandinare sul disgraziato Kadar, il quale si teneva ancora aggrappato
               al palo, per paura di aver un'accoglienza peggiore da parte dei suoi
               compatriotti.</p>
            <p>- Subito al palazzo reale, - disse il portoghese salendo sull'elefante.</p>
            <p>Dieci minuti dopo, avvertito da un ufficiale che lo aveva atteso alla base della
               marmorea gradinata, entrava nella sala del trono dove il rajah lo attendeva.</p>
            <p>- So che tu hai vinto la prova, - gli disse il principe con un benevolo sorriso - e
               ne sono lieto.</p>
            <p>- Ed io ben poco. La vostra giustizia indiana è ben al di sotto di quella inglese,
               Altezza.</p>
            <p>- Da migliaia d'anni è rimasta sempre eguale ed io non ho il tempo di
               modificarla.</p>
            <p>Che cosa posso fare ora per te? Io ti devo una ricompensa per l'uccisione del
               rinoceronte.</p>
            <p>- Voi sapete, Altezza, che io mi sono messo ai vostri servigi senza nessuna pretesa.
               Lasciate che vada a riposarmi: è tutto quello che chiedo.</p>
            <p>- Penserò più tardi al miglior modo di mostrarmi generoso con te, mylord. - Yanez,
               che pareva fosse un po' indispettito, s'inchinò senza ribattere parola e salì al suo
               appartamento.</p>
            <p>23. Le terribili rivelazioni del greco Yanez non doveva ancora essere giunto al suo
               appartamento, quando le tende che servivano, come abbiamo detto, di sfondo al
               letto-trono, su cui si trovava ancora il rajah, s'aprirono e Teotokris comparve.
               Questi non era ancora completamente guarito e certo il principe non lo aspettava,
               poiché, nello scorgerlo, non poté frenare un gesto di sorpresa, esclamando nel
               medesimo tempo: - Tu!...</p>
            <p>- Io, Altezza, - rispose il greco.</p>
            <p>- Perché hai lasciato il tuo letto? Codesta è un'imprudenza.</p>
            <p>- La gente che appartiene alla mia razza, è la più solida dell'Europa, - disse, - e
               poi non amo infiacchirmi nel letto.</p>
            <p>- Sicché va meglio la tua ferita?</p>
            <p>- Fra pochi giorni non rimarrà più, sulla mia pelle, nessuna traccia.</p>
            <p>- E perché ti sei alzato?</p>
            <p>- Perché volevo ascoltare ciò che diceva quel mylord.</p>
            <p>- Non sai dunque che ha vinto?</p>
            <p>- Purtroppo, - rispose il greco coi denti stretti. - Eppure io avevo ordita bene la
               cosa e se perdeva, tu avresti potuto sbarazzarti per sempre di quella spia.</p>
            <p>- Spia! - esclamò il rajah.</p>
            <p>- Sì, quell'uomo è una spia! - ribatté il greco. - Ed io ne ho le prove.</p>
            <p>- Tu!</p>
            <p>- Egli era d'accordo con una principessa venuta da non so dove, la quale lo
               aiutava...</p>
            <p>- Tu vuoi spaventarmi, Teotokris? - interruppe il rajah che era diventato grigiastro,
               e che per l'improvvisa emozione, aveva lasciato cadere sulla ricca coperta del suo
               letto-trono, il bicchierino di forte liquore che teneva in mano.</p>
            <p>- No, poiché anche essendo a letto ho provveduto a tutto.</p>
            <p>- In quale modo?</p>
            <p>- Facendo rapire e sequestrare l'amica del mylord.</p>
            <p>- Per tutti i cateri13 dell'India! Tu hai fatto questo?</p>
            <p>- Sì, Altezza - rispose Teotokris.</p>
            <p>- E dove si trova ora?</p>
            <p>- Nel mio palazzo.</p>
            <p>- E tu mi accerti che quella principessa sia una spia?</p>
            <p>- E qualche cosa di più ancora posso provare.</p>
            <p>- Continua.</p>
            <p>- Sembra che ella ti stesse ordendo una congiura per prenderti la corona. I miei
               uomini e uno de' tuoi ministri l'hanno costretta a confessare. - Il rajah che aveva
               preso dallo sgabello, situato presso il trono, un altro bicchierino, lasciò cadere
               anche quello senza aver avuto il tempo di vuotarlo.</p>
            <p>Un forte tremito assalì quel principe ubriacone, mentre dal suo viso trapelava uno
               spavento impossibile a descriversi.</p>
            <p>- Ma io farò stritolare tutti quei traditori sotto le zampe del mio elefante
               carnefice! - urlò poscia con uno scatto di furore.</p>
            <p>- Allora dovresti cominciare da mylord.</p>
            <p>- Perché da lui?</p>
            <p>- È l'amico intimo di quella principessa e prima che egli fosse nominato grande
               cacciatore, la visitava di frequente.</p>
            <p>- Chi te l'ha detto?</p>
            <p>- Un fakiro che elemosinava nei pressi del Palazzo della misteriosa principessa.</p>
            <p>- E nessun'altra prova? Capirai che noi dobbiamo agire colla maggior prudenza. Il
               mylord può essere stato mandato qui dal viceré del Bengala, e tu sai che gli inglesi
               sono abituati ad approfittare anche delle più piccole occasioni, per stendere le loro
               mani rapaci sui principati ancora indipendenti.</p>
            <p>- Ma quella principessa è un'indiana e non già una donna bianca.</p>
            <p>- Ebbene la farò sfrattare dal mio stato.</p>
            <p>- E gli altri?</p>
            <p>- Quali altri?</p>
            <p>- I complici. Sai che cosa credo? Che faccia parte della congiura un principe di non
               so quale paese, non di razza bianca però e che è quello stesso che respinse i nostri
               seikki, quando assalirono la pagoda sotterranea.</p>
            <p>- E me lo dici ora, Teotokris! - gridò il re con collera. E vuotando un paio di
               bicchierini per prendere probabilmente un po' d'animo, saltò o meglio si lasciò
               scivolare giù dal letto-trono, mettendosi a passeggiare nervosamente per la
               piattaforma.</p>
            <p>Teotokris, appoggiato allo stipite della porta, lo guardava con un sorriso beffardo
               sulle labbra.</p>
            <p>- E dunque? - chiese finalmente il principe, - che cosa mi consigli di fare?</p>
            <p>- Accusare direttamente il grande cacciatore e, giacché non osi farlo schiacciare
               dall'elefante, metterlo sotto chiave.</p>
            <p>- E poi?</p>
            <p>- Eh! - fece il greco. - In carcere si possono far succedere tante cose.</p>
            <p>- Ossia?</p>
            <p>- Se passato un certo tempo, senza che il viceré del Bengala inoltri qualche reclamo
               sull'arresto del suo suddito, un po' di veleno farà scomparire ogni cosa: carne ed
               ossa. - Il rajah lo guardò con ammirazione.</p>
            <p>- Tu sei un grande ministro, Teotokris, - disse poi. - Ah! questi europei sono
               meravigliosi!</p>
            <p>- Siete deciso, Altezza?</p>
            <p>- Ho piena fiducia di te.</p>
            <p>- Lo accuserai direttamente?</p>
            <p>- Sì, - rispose il rajah.</p>
            <p>- Quando? - Il rajah pensò qualche momento poi rispose: - Onde meglio mascherare le
               cose, questa sera daremo una festa nella sala degli elefanti, e quando l'allegria
               sarà al colmo, chiederò conto al mio grande cacciatore delle sue relazioni colla
               misteriosa principessa.</p>
            <p>Tu terrai pronti cinquanta seikki, perché quel mylord è sempre armato e non fa un
               passo se non ha dietro que' sei brutti musi verdastri.</p>
            <p>- Non vi pentirete Altezza?</p>
            <p>- No, sono risoluto a troncare la testa a questa congiura. Ho ucciso mio fratello per
               avere la corona; non la cederò a stranieri finché avrò una goccia di sangue. - Il
               greco aprì le tende e scomparve, mentre il principe saliva sul suo trono-letto,
               allungandosi sulla coperta di seta azzurra fiorita, inzuppata di whisky...</p>
            <p>Mentre il greco preparava la perdita di Yanez, questi, che non sospettava nemmeno
               lontanamente quale tegola stava per cadergli sul capo, specialmente dopo la splendida
               riuscita della prova e le promesse del rajah, faceva tranquillamente la sua colazione
               chiacchierando col chitmudgar e coi suoi malesi.</p>
            <p>Quantunque le manovre del greco lo preoccupassero non poco, egli era profondamente
               convinto di dare fra non molto la scalata al trono, e di offrirlo alla sua adorata
               Surama. Ciò che lo inquietava invece, era la mancanza di notizie da parte di Sandokan
               e da parte di Surama, che non aveva più riveduta, dopo la sua entrata nel palazzo
               reale, temendo di comprometterla.</p>
            <p>Se avesse saputo che in quel momento ella era già prigioniera del greco! Kubang
               fortunatamente si guardò bene dall'avvertirlo, confidando nell'audacia della Tigre
               della Malesia.</p>
            <p>Divorata coscienziosamente la eccellente colazione, fattagli preparare dal
               chitmudgar, si era pacificamente addormentato sull'ampio seggiolone di bambù, colla
               sigaretta semi-spenta fra le labbra.</p>
            <p>I malesi non tardarono ad imitarlo dopo essersi ritirati nella loro ampia stanza che
               serviva a loro, in certo qual modo, di quartiere.</p>
            <p>Era d'altronde l'ora in cui tutti si riposavano, ricchi e poveri, poiché dal mezzodì
               alle quattro pomeridiane, in tutte le città dell'India, ogni lavoro viene sospeso,
               per evitare i tremendi colpi di sole, che sono quasi sempre fortissimi, come lo sono
               i colpi di luna per coloro che durante la notte s'addormentano all'aperto, senza aver
               la precauzione di gettarsi qualche straccio sul viso. I primi quasi sempre uccidono,
               i secondi invece accecano o producono gonfiori alla faccia, accompagnati da malessere
               e da fortissime febbri.</p>
            <p>Alle cinque il chitmudgar svegliò il portoghese portando, su un vassoio d'argento, un
               biglietto profumato ed una piccola scatola d'oro finamente cesellata.</p>
            <p>- Ah! - esclamò Yanez, alzandosi. - Il rajah vuole certamente ricompensarmi
               dell'uccisione del rinoceronte. Se ciò gli fa piacere accettiamo pure. - La
               scatoletta conteneva un altro magnifico anello con uno splendido rubino, del valore
               di qualche migliaio di rupie; la lettera era un invito per una festa che il rajah
               offriva alla sua corte nella sala degli elefanti.</p>
            <p>- Per Giove! - esclamò nuovamente Yanez. - Il rajah comincia a diventare gentile ed
               apprezzare i miei servigi. Speriamo d'indurlo a poco a poco a sbarazzarsi di quel
               briccone di greco. Via quell'individuo, io e Sandokan non avremo da fare altro che
               allungare le mani e togliere, dalla testa di quell'ubriacone, la corona che gli pesa
               ormai troppo. - Si mise in un dito il prezioso anello e siccome la festa doveva
               cominciare subito dopo la scomparsa del sole, fece un'accurata toeletta, indossando
               un nuovissimo vestito di flanellina bianca, molto leggero, e stivaloni lucidissimi.
               Alle reni cinse poi una larghissima fascia di seta a varie tinte, doppiandola in modo
               da poter nascondere le sue pistole ed il kriss, lasciando solo in vista la
               scimitarra.</p>
            <p>- Non si sa mai quello che può succedere alla corte d'un principe indiano, -
               mormorò.</p>
            <p>Anche i suoi malesi si erano vestiti a nuovo ed avevano ben pulite le loro carabine e
               le loro scimitarre, empiendosi le tasche e le fasce di munizioni, come se dovessero
               recarsi ad una partita di caccia, piuttosto che ad una festa, essendo per istinto non
               meno diffidenti del loro padrone.</p>
            <p>Quando Yanez udì squillare nell'ampio cortile i baunk, che sono specie di trombette
               dal suono acutissimo, e rumoreggiare i grossi tamburi, lasciò l'appartamento
               preceduto dal chitmudgar, che si pavoneggiava in un ampio dootèe di seta gialla e
               seguìto dai suoi malesi.</p>
            <p>La sala degli elefanti si trovava a pianterreno e s'apriva su uno dei quattro angoli
               del cortile. Era più vasta e più splendida di quella che il rajah usava pei
               ricevimenti, con magnifiche colonne ricche di scolture e di dorature, e anche quella
               non mancava d'un trono.</p>
            <p>Era un immenso seggiolone sorretto, come quello del Gran Mogollo, da sei piedi d'oro
               massiccio, che si dipartivano da una foglia di palma di dimensioni enormi, di legno
               intagliato. Sopra la spalliera un pavone tutto di bronzo dorato, allargava la sua
               coda variopinta, che teneva incastrati diamanti, zaffiri e rubini d'un effetto
               splendido.</p>
            <p>Il rajah vi si era già assiso, circondato dai suoi ministri e dai suoi favoriti e
               riceveva gli omaggi dei pezzi grossi della capitale, offrendo a tutti bicchieri di
               liquori.</p>
            <p>In un angolo dell'immensa sala, su una piattaforma, coperta da un bellissimo tappeto
               di Persia, una trentina di suonatori soffiavano disperatamente dentro quelle lunghe
               trombe di rame chiamate ramsinga, o dentro le surnae che rassomigliano alle nostre
               chiarine, mentre altri pizzicavano le corde di seta delle sitar, che sono le chitarre
               indiane, o quelle dell'omerti, quello strano istrumento formato con una mezza noce di
               cocco, coperta per un terzo d'una pelle finissima, o quelle dei sarindàh.</p>
            <p>Fra le otto colonne che reggevano la volta della sala, una cinquantina di can-ceni,
               ossia di danzatrici, tutte bellissime e sfarzosamente vestite, coi petti chiusi entro
               corazze di metallo dorato, coi lunghi capelli sciolti, che avevano alle estremità dei
               mazzolini di fiori, eseguivano la danza della ram-genye, la più graziosa di tutti i
               ballabili indiani.</p>
            <p>All'estremità della sala invece altrettanti balok, ossia giovani ballerini, col corpo
               semi-nudo, dipinto in più luoghi e colle teste ornate di fiori e di nastri, danzavano
               la ram-genye, eseguendo dei passi difficilissimi, assai ammirati dai numerosissimi
               spettatori che erano accorsi all'invito del rajah.</p>
            <p>Yanez dopo d'aver dato un rapido sguardo a tutti quegli invitati, attraversò la sala
               sempre seguìto dai suoi malesi e andò a salutare il principe, il quale, in
               contraccambio, gli offrì una tazza di arak birmano, porgendogliela di propria
               mano.</p>
            <p>Il principe sembrava molto di buon umore, forse anche perché era ormai molto
               alticcio; però aveva negli sguardi un certo lampo falso che non sfuggì al portoghese,
               che era un osservatore profondo. Non vedendo però fra i ministri il greco, si
               rassicurò alquanto e dopo aver vuotata la tazza, andò a sedersi su uno dei divani,
               che giravano tutto intorno alla sala.</p>
            <p>Le danze si seguivano alle danze, ora accompagnate dal bin, dal sitar e da altri
               istrumenti a corda, come usano gli indiani ed ora dal tobla, dall'hula e dal
               sarindàh, come usano invece i mussulmani dell'India centrale e settentrionale.</p>
            <p>Le can-ceni ed i balok facevano meraviglie, dando prova d'una resistenza
               incredibile.</p>
            <p>Di quando in quando una turba di servi, splendidamente vestiti, che reggevano degli
               immensi vassoi d'argento o d'oro, irrompevano nella sala, offrendo agli invitati
               pasticcini, gelati, bibite di varie specie, o delle pipe già cariche di eccellente
               tabacco, o scatole piene di betel.</p>
            <p>Già la danza durava da un paio d'ore quando, con sorpresa di tutti, si vide regnare
               una improvvisa agitazione sulla piattaforma del trono.</p>
            <p>I ministri che fino allora erano sempre stati seduti presso il trono, bevendo e
               fumando, si erano alzati discorrendo animatamente fra di loro e gesticolando, mentre
               il rajah era balzato giù dal trono, facendo dei gesti che parevano di collera.</p>
            <p>Ufficiali salivano e scendevano dalla piattaforma, come per ricevere e dare
               ordini.</p>
            <p>- Che cosa può essere successo? - si chiese Yanez a cui non era sfuggito quel
               tramestìo. - Che sia scoppiata qualche rivoluzione in qualche parte del regno? - Si
               era appena fatta quella domanda quando vide il rajah lasciare la piattaforma e
               scomparire dietro una tenda, subito seguìto da uno dei suoi ministri. Quasi nel
               medesimo tempo un ufficiale della guardia si diresse verso il divano ch'egli
               occupava.</p>
            <p>Yanez vedendolo accostarsi, provò una stretta al cuore. Gli era balenato subito il
               sospetto che Sandokan avesse tentato qualcuno dei suoi audaci colpi di testa e che
               gli fosse toccata qualche disgrazia.</p>
            <p>- Mylord, - disse l'ufficiale, fermandoglisi dinanzi e curvandosi, onde i vicini non
               potessero udirlo. - Il rajah desidera parlarti.</p>
            <p>- Che cosa è avvenuto?</p>
            <p>- Lo ignoro: so solo che mi ha detto di condurti senza indugio da lui.</p>
            <p>- Ti seguo - rispose Yanez forzandosi a mostrarsi tranquillo.</p>
            <p>I malesi che stavano appoggiati alla parete, vedendo il loro padrone alzarsi, si
               erano staccati per seguirlo, ma l'ufficiale fu pronto a dire: - Il rajah desidera
               parlare al suo grande cacciatore senza testimoni, perciò voi dovete rimanere qui. È
               l'ordine che ho ricevuto.</p>
            <p>- Rimanete pure, - disse Yanez volgendosi verso i malesi.</p>
            <p>Fece colla mano un gesto che voleva dire: - Tenetevi pronti a tutto. - Poi seguì
               l'ufficiale, mentre le danze continuavano animatissime e gl'istrumenti musicali
               facevano echeggiare di allegre melodie l'ampia sala degli elefanti.</p>
            <p>Uscirono da una delle due parti che si aprivano ai due lati del trono, e Yanez si
               trovò in una saletta ammobigliata con molto gusto, con divani, specchi e lampadari
               bellissimi. Il rajah era là, seduto su una poltrona di bambù, appoggiata contro una
               tenda, che doveva nascondere di certo qualche porta.</p>
            <p>Non aveva con sé che un ministro e due ufficiali della sua guardia.</p>
            <p>Yanez comprese di primo acchito, dall'espressione alterata del viso, che il rajah non
               era più di buon umore.</p>
            <p>- Che cosa desiderate, Altezza, da me? - chiese Yanez fermandosi a due passi dal
               principe. - Vi è qualche altra caccia da organizzare?</p>
            <p>- Forse, mylord - rispose bruscamente il rajah; - ma dubito molto che si dia
               l'incarico a te, questa volta.</p>
            <p>- Perché, Altezza?</p>
            <p>- Perché potresti essere tu la selvaggina. - Yanez con uno sforzo prodigioso
               trattenne un sussulto, poi guardando bene in viso il principe gli chiese freddamente:
               - Volete scherzare, Altezza, o guastare la festa?</p>
            <p>- Né l'una, né l'altra cosa.</p>
            <p>- Allora spiegatevi meglio. - Il rajah s'alzò e facendo un passo innanzi, gli chiese
               a bruciapelo: - Chi è quella principessa indiana? - Per la seconda volta il
               portoghese fu costretto a fare un nuovo e più terribile sforzo, per mantenersi calmo
               e non tradirsi.</p>
            <p>- Di quale principessa intendete parlare, Altezza? - domandò mentre impallidiva a
               vista d'occhio.</p>
            <p>- Di quella che ha il suo palazzo dinanzi la vecchia pagoda di Tabri.</p>
            <p>- Ah! - fece Yanez tentando di sorridere. - Chi è stato quell'imbecille che vi ha
               detto che quella è una principessa?</p>
            <p>- Non importa che te lo dica, mylord.</p>
            <p>La conosci tu?</p>
            <p>- Da molto tempo.</p>
            <p>- Chi è?</p>
            <p>- Una bellissima indiana, che io ho scoperta nel Mysore, e che m'accompagna sempre
               nei miei viaggi, perché ella mi ama ed io l'amo. Siete ora soddisfatto, Altezza?</p>
            <p>- No, - rispose seccamente il principe.</p>
            <p>- Che cosa desiderate di sapere ancora?</p>
            <p>- Sapere quale motivo ti ha spinto a venire nel mio regno.</p>
            <p>- Ve l'ho già detto: la passione per le grosse cacce.</p>
            <p>- In tale caso non si conducono tanti uomini.</p>
            <p>- Non ne ho che sei.</p>
            <p>- E quelli che occupavano il tempio sotterraneo e che mi sono sfuggiti di mano? -
               Yanez, malgrado il suo straordinario coraggio, si sentì vacillare.</p>
            <p>- Quali? - chiese dopo un breve silenzio. - Io non so di quali uomini vogliate
               parlare.</p>
            <p>- Non li conosci tu?</p>
            <p>- Non so chi siano, né per quale motivo si siano rifugiati in quella pagoda.</p>
            <p>- È strano che la tua donna non te n'abbia mai parlato.</p>
            <p>- Chi? - chiese Yanez con impeto.</p>
            <p>- Quella che chiamano la principessa.</p>
            <p>- Quella fanciulla conoscere quegli uomini! Chi v'ha narrato ciò, Altezza? È una
               infamia codesta!</p>
            <p>- L'ha confessato ella stessa. - Yanez portò ambo le mani alla fascia dove teneva
               nascoste le pistole e guardò ferocemente il principe.</p>
            <p>Una bella collera, a poco a poco, lo invadeva. Aveva capito perfino troppo e si
               sentiva mancare il terreno sotto i piedi.</p>
            <p>- Altezza! - disse con voce minacciosa, - che cosa avete fatto di quella
               fanciulla?</p>
            <p>- L'abbiamo fatta rapire.</p>
            <p>- Miserabili! - tuonò Yanez con accento terribile. - Chi vi ha dato il permesso? - Il
               rajah che aveva preso un animo insolito per l'eccitamento dei liquori poco prima
               tracannati, rispose prontamente: - Da quando un principe, che regna assoluto, deve
               chiedere dei permessi agli stranieri, mylord?</p>
            <p>- Io vi ho reso dei servigi.</p>
            <p>- Ed io ti ho pagato.</p>
            <p>- Un uomo come me non si compera, né con diecimila, né con cento mila rupie, m'avete
               capito, Altezza? - Si strappò dalle dita i due anelli e li gettò con disprezzo a
               terra dicendo: - Ecco che cosa ne faccio io dei vostri regali. Fateli raccogliere dai
               vostri servi. - Il rajah un po' atterrito da quello scoppio d'ira e da quell'atto,
               rimase silenzioso, limitandosi ad aggrottare la fronte.</p>
            <p>- Altezza, - rispose Yanez con rabbia concentrata, - voi avete agito non come un
               principe, bensì come un malandrino. Ricordatevi però che io sono un suddito inglese,
               che sono per di più un mylord, che la mia donna è sotto la protezione del governo
               inglese, e che alle frontiere del Bengala vi sono truppe sufficienti per invadere il
               vostro stato e conquistarlo.</p>
            <p>- Tu mi hai offeso, mylord, - rispose il rajah con collera.</p>
            <p>- Non me ne importa. Rendimi quella fanciulla o io...</p>
            <p>- Che cosa oseresti fare?</p>
            <p>- Non ti terrò più in conto di un principe.</p>
            <p>- Ed io ti risponderò invitandoti a deporre le armi.</p>
            <p>- Io! - gridò Yanez balzando indietro.</p>
            <p>- Tu, mylord, devi averne sotto la tua fascia, - disse il rajah.</p>
            <p>- Un inglese quando si trova in paesi ancora barbari, non lascia mai le sue
               pistole.</p>
            <p>- Allora sarò costretto a fartele togliere colla violenza. - Yanez incrociò le
               braccia sul petto e guardandolo fisso con tono di sfida: - Provatevi e vedrete che
               cosa succederà qui... - Il rajah, visibilmente spaventato dall'audacia del
               portoghese, era rimasto silenzioso, volgendo gli occhi ora verso l'una ed ora verso
               l'altra delle sue guardie, come per chiedere una pronta protezione.</p>
            <p>Il suo ministro, che tremava come se avesse avuta la febbre, aveva battuto
               prudentemente la ritirata verso una delle due porte della sala degli elefanti.</p>
            <p>- Dunque? - chiese Yanez vedendo che il principe non si decideva a riprendere la
               parola.</p>
            <p>- Mylord, - disse finalmente il rajah riprendendo un po' di coraggio, - ti dimentichi
               che ho qui più di duecento seikki, pronti a dare il loro sangue per me?</p>
            <p>- Lanciatemeli addosso: io sono qui ad aspettarli.</p>
            <p>- Allora deponi le armi.</p>
            <p>- Mai!</p>
            <p>- Finiamola! - gridò il rajah esasperato. - Ufficiali, disarmate quest'uomo!</p>
            <p>- Ah! è così che tu tratti il tuo grande cacciatore? - gridò Yanez.</p>
            <p>In tre salti attraversò la stanza e si precipitò nella sala tuonando: - A me,
               malesi!... - Aveva estratte le pistole e le aveva puntate verso la porta, pronto a
               fulminare i due ufficiali della guardia, se lo avessero seguìto.</p>
            <p>I malesi, udendo la voce del loro capo e vedendolo precipitare fra le danzatrici e
               gli spettatori colle armi in pugno, balzarono innanzi come tigri, armando
               precipitosamente le carabine e puntandole verso la folla.</p>
            <p>Un immenso grido di terrore echeggiò nella vasta sala.</p>
            <p>- Via tutti! - gridò Yanez, - o comando il fuoco! - Le danzatrici, i suonatori e gli
               spettatori, che erano inermi e che ormai sapevano quanto fosse audace il grande
               cacciatore, si rovesciarono confusamente verso la porta, che metteva nel cortile
               d'onore, pigiandosi e gareggiando accanitamente per giungere prima all'aperto.
               Urlavano tutti in preda ad un vivissimo spavento, credendo in buona fede che la
               scorta del grande cacciatore, si preparasse a far fuoco dietro le loro spalle.</p>
            <p>Yanez approfittò di quella confusione per chiudere le due piccole porte di bronzo
               massiccio, che mettevano nelle vicine stanze ed a sprangarle, onde impedire ai seikki
               d'irrompere nella sala.</p>
            <p>Quando gli ultimi spettatori, dopo essersi schiacciati presso l'uscita, riuscirono a
               loro volta a mettersi in salvo nel cortile, i malesi chiusero con gran fracasso anche
               quella porta, che era pure di bronzo, e così spessa da sfidare il fuoco d'un pezzo
               d'artiglieria.</p>
            <p>- Ora - disse Yanez, - prepariamoci a vendere cara la pelle, amici.</p>
            <p>Sappiate che tutto è stato scoperto, che Surama è stata rapita, e che non si sa nulla
               di Sandokan.</p>
            <p>Non ci resta che di morire, ma noi vecchie tigri di Mompracem, non abbiamo paura
               della morte. Avete molte munizioni?</p>
            <p>- Quattrocento colpi - rispose Burni.</p>
            <p>- Peccato che Kubang non sia ritornato a tempo. Vi sarebbe una carabina di più.</p>
            <p>Come mai non si è più fatto vivo?</p>
            <p>- Capitano, che sia stato assassinato? - disse uno dei cinque malesi.</p>
            <p>- Può darsi - rispose Yanez. - Vendicheremo anche lui. Burni, tu pel momento
               prenderai il posto di Kubang.</p>
            <p>- Va bene, capitano. - In quell'istante, ad una delle due porte che comunicavano
               colle stanze, si udì echeggiare un colpo sonoro che parve prodotto dall'urto d'una
               mazza di metallo, seguìto subito da una voce imperiosa che gridava: - Aprite, ordine
               del rajah! - Yanez che stava dirigendosi già verso il portone di bronzo,
               immaginandosi che l'attacco più vigoroso sarebbe stato tentato da quella parte, tornò
               prontamente indietro, gridando a sua volta: - Va' a dire a S. A. che il suo grande
               cacciatore non ha pel momento alcun desiderio di ricevere i suoi ordini.</p>
            <p>- Se non obbedisci, mylord, farò abbattere le porte.</p>
            <p>- Ma dietro le porte troverai degli uomini pronti a tenerti testa, perché tutti noi
               siamo risoluti a vendere carissima la nostra pelle.</p>
            <p>- Rifiuti, mylord?</p>
            <p>- Assolutamente.</p>
            <p>- È la tua ultima parola?</p>
            <p>- Sì, l'ultima - rispose Yanez.</p>
            <p>La voce non si fece più udire.</p>
            <p>Yanez s'accostò alla porta di bronzo che metteva sul cortile e si mise in
               ascolto.</p>
            <p>Al di fuori si udiva un brusio di voci, come se molti uomini si fossero radunati
               dinanzi alla porta.</p>
            <p>- Saranno i seikki del rajah, - mormorò. - Per Giove! La faccenda minaccia di
               diventare seria! Non poter avvertire Sandokan!</p>
            <p>Come finirà tutto ciò? Non potremo resistere indefinitamente, e questa porta, per
               quanto robusta, finirà per cadere. - Ad un tratto trasalì!</p>
            <p>Aveva udito un barrito spaventevole, come quello d'un elefante in furore, rimbombare
               a breve distanza dalla porta.</p>
            <p>- Ah per Giove! Io non avevo pensato a questo! - esclamò. - A me, malesi! - I cinque
               uomini si ripiegarono rapidamente verso il centro della sala.</p>
            <p>- Che cosa dobbiamo fare, capitano Yanez? - chiese Burni.</p>
            <p>- Prendere tutti questi divani, queste sedie ed innalzare una barricata dietro la
               grande porta di bronzo. - Non aveva ancora terminato di parlare che già i malesi
               erano al lavoro. Bastarono pochi minuti a quegli uomini infaticabili, per elevare
               dietro alla porta una barricata imponente, più per intralciare il passo all'elefante
               che per arrestarlo. Yanez però era sicuro di abbatterlo a colpi di carabina, prima
               che potesse scagliarsi attraverso la sala.</p>
            <p>- Dietro a tutti questi divani, ci difenderemo a meraviglia, - disse ai malesi. -
               Rimanga un uomo solo a guardia delle due porticine. L'attacco si farà qui per ora. -
               In quell'istante un altro e più formidabile barrito si fece udite al di fuori,
               seguìto da alcune grida. Erano i cornac che eccitavano l'animale a dare addosso alla
               porta.</p>
            <p>- Tutti intorno a me! - comandò Yanez. - Qualunque cosa accada, non lasciate la
               barricata, o morrete schiacciati dalle porte di bronzo. - Un rombo metallico fece
               tremare perfino le pareti della vasta sala e oscillare spaventosamente le massicce
               porte di bronzo.</p>
            <p>L'elefante aveva dato il primo cozzo colle parti deretane.</p>
            <p>- Che forza prodigiosa hanno questi pachidermi! - mormorò Yanez. - Sette od otto di
               questi colpi ed il varco sarà aperto. - Trascorse mezzo minuto d'angosciosa
               aspettativa per gli assediati, poi un altro urto fu dato alla porta, la quale oscillò
               dalla base alla cima. Parve che fosse scoppiata qualche grossa granata, o che gli
               assedianti avessero dato fuoco ad un mortaio di grosso calibro.</p>
            <p>Ne seguì un terzo, poi un quarto, sempre più violento. Al quinto le porte, svelte dai
               cardini, piombarono con un fragore assordante addosso ai divani, schiacciandone un
               gran numero, ma rinforzando nel medesimo tempo colla loro massa, la barricata.</p>
            <p>- Amici! - gridò Yanez, che era già preparato a quella caduta - prepariamoci a dare a
               questi indiani una lezione che faccia epoca. - 24. La resa di Yanez L'elefante,
               atterrato l'ostacolo, si era frettolosamente allontanato di una ventina di passi, poi
               si era voltato presentando agli assediati la sua formidabile tromba, che stringeva
               all'estremità una massiccia sbarra di ferro.</p>
            <p>Seduto fra le due orecchie stava il suo cornac, armato dell'uncino onde spingerlo
               all'attacco.</p>
            <p>Dietro ed ai fianchi si erano radunati trenta o quaranta seikki; però altri dovevano
               trovarsi nel cortile a giudicare dalle grida e dai comandi che si udivano.</p>
            <p>La porta era così ampia che l'elefante poteva entrare senza fatica nella sala, la
               quale, forse in altri tempi, aveva servito da scuderia a quei colossali
               pachidermi.</p>
            <p>Avanti che il grosso animale salisse il primo gradino, una ventina di seikki gli si
               gettarono dinanzi, sparando all'impazzata fra i divani e le sedie, colla speranza di
               far scaricare le carabine degli assediati; questi però, che erano bene al riparo
               dalle palle degli avversari, si guardarono bene dal cadere nel tranello.</p>
            <p>Non ricevendo risposta, i seikki, dopo d'aver consumato senza alcun risultato un
               centinaio di cartucce, lasciarono il passo al pachiderma, il quale s'avanzò
               coraggiosamente ostruendo, col suo corpaccio, tutta la porta.</p>
            <p>Era il momento atteso da Yanez.</p>
            <p>- Ecco un'altra barricata, - mormorò. - Non lasciamolo passare del tutto. - Alzò la
               sua grossa carabina, tenendosi inginocchiato dietro un divano e lasciò partire uno
               dopo l'altro i due colpi, tosto imitato dai suoi uomini.</p>
            <p>L'elefante colpito alle giunture delle spalle, i due punti più vulnerabili, e
               crivellato dai proiettili dei malesi, tentò di dare indietro per uscire da quella
               strettoia; ma le forze improvvisamente gli mancarono e s'accasciò di colpo, ostruendo
               tutto il passaggio colla sua massa enorme.</p>
            <p>Al di fuori si levò un coro di urla di rabbia, mentre il disgraziato animale, dopo
               d'aver lanciato tre o quattro possenti barriti, cominciava a rantolare. Grosse
               lagrime gli cadevano dagli occhi e la sua tromba, scossa da un tremito convulso,
               soffiava sangue: indizio sicuro d'una prossima morte.</p>
            <p>- Per Giove! - esclamò Yanez. - Ecco un colpo magnifico che i seikki non
               s'aspettavano. Vedremo ora come faranno a entrare. Sarano costretti ad assalirci
               dalla parte delle due porticine, e quelle aperture non sarà difficile difenderle.
               Burni!</p>
            <p>- Capitano.</p>
            <p>- Prendi due uomini e va' a demolire il palco dei suonatori. È necessario barricare
               le due porticine. - Quindi volgendosi verso i due malesi che gli stavano
               inginocchiati ai fianchi, spiando gli ultimi sussulti del pachiderma, disse a loro: -
               Non perdete di vista un solo istante la porta, e fate fuoco sul primo che cercherà
               d'entrare. Potrete facilmente vederlo perché sarà costretto passare sul corpo
               dell'elefante. Ed ora vedremo come stanno le cose. - Si alzò con precauzione e sporse
               il capo fra due divani, lanciando un rapido sguardo verso la porta. L'elefante
               rantolava ancora e dietro la sua massa si vedevano sorgere numerose carabine. Era
               evidente però che i seikki aspettavano che il povero pachiderma avesse esalato il suo
               ultimo respiro, prima di avventurarsi sul suo corpo, per timore di ricevere qualche
               colpo di proboscide.</p>
            <p>Burni e i suoi due uomini avevano appena terminato di barricare le due porticine,
               accumulandovi dietro tavole, pali grossissimi e gli ultimi divani, quando una nota
               metallica uscì dalle fauci del pachiderma: la morte stava per sorprendere il
               disgraziato animale.</p>
            <p>- È il suo barrito supremo, - disse Yanez. - Tenetevi pronti a respingere
               l'attacco.</p>
            <p>I seikki non tarderanno ad aprire il fuoco.</p>
            <p>- Ne vedo già uno che sta arrampicandosi sul dorso dell'elefante - disse Burni.</p>
            <p>Un guerriero seikko, sicuro ormai che l'elefante era morto, oppure non più in grado
               di far uso della terribile proboscide, erasi arrampicato sul gigantesco corpo e si
               avanzava strisciando.</p>
            <p>Burni, che non lo perdeva di vista, si rizzò in piedi, mirò qualche istante,
               tenendosi semi-nascosto dietro un divano, poi lasciò partire un colpo secco che
               risuonò nell'immensa sala.</p>
            <p>L'indiano rotolò verso uno degli stipiti della porta, lasciandosi sfuggire il fucile
               che teneva in mano, senza fare nemmeno un gesto, né mandare un grido.</p>
            <p>- Ecco uno che non griderà più, - disse Yanez freddamente. - Se tutti i proiettili
               colpissero così bene, colle munizioni che abbiamo, non resterebbe più un solo seikko
               a quel maledetto rajah. - Altri due seikki avevano preso il posto dell'ucciso.
               Vedendo alzarsi dietro i divani una nuvoletta di fumo, fecero fuoco quasi
               contemporaneamente, credendo di colpire l'uccisore del loro compagno, ma Burni si era
               nascosto dietro la barricata.</p>
            <p>- A me, ora, - disse Yanez. - Vi mostrerò io come tira il grande cacciatore. - Due
               spari fortissimi seguirono quelle parole. La grossa carabina del portoghese aveva
               fulminato anche quei nuovi assalitori, facendoli ruzzolare uno a destra e l'altro a
               sinistra dell'elefante.</p>
            <p>Quei tre colpi meravigliosi scatenarono un clamore assordante e rallentarono, nel
               medesimo tempo, l'attacco. Il grande cacciatore del rajah, già ammirato per la sua
               straordinaria audacia, cominciava a terrorizzare anche quei coraggiosi guerrieri, che
               tutti gli indiani ritenevano invincibili.</p>
            <p>- Ah! Se potessi avvertire la Tigre della Malesia!... - esclamò Yanez. - Ma dove si
               troverà? Deve essere impegnato in qualche grave affare il mio fratellino, se non ha
               mandato a noi sue notizie. La va male! Come finirà questa brutta faccenda? Orsù, non
               disperiamo e cerchiamo di resistere più che potremo! I lamenti sono affatto inutili
               in questo momento. - Una detonazione fortissima scosse l'immensa sala, poi un largo
               tratto di soffitto precipitò al suolo, a breve distanza dagli assediati.</p>
            <p>I seikki, non osando attaccare risolutamente i malesi, avevano messo in batteria,
               all'estremità del cortile d'onore, un pezzo d'artiglieria ed avevano cominciato il
               fuoco.</p>
            <p>La fronte di Yanez si era annuvolata.</p>
            <p>- Questo non me l'aspettavo, - mormorò. - Speriamo che non adoperino delle granate. -
               Una seconda detonazione rimbombò più acuta della prima, ed un proiettile, dopo d'aver
               attraversato l'elefante quasi a livello della spina dorsale, passò sibilando sopra la
               barricata dei divani, conficcandosi profondamente nella parete opposta.</p>
            <p>- Fino a quando potremo resistere? - disse Yanez.</p>
            <p>Un terzo sparo rimbombò nel cortile e si vide uno spettacolo orribile. L'elefante era
               stato colpito da una granata e questa, scoppiando nel suo corpo, aveva orrendamente
               squarciata la massa, scagliando, contro gli stipiti della porta, enormi lembi di
               pelle e di carne e spruzzando di sangue le vicine pareti, le porte di bronzo, i
               divani e perfino le sedie.</p>
            <p>La detonazione non si era ancora spenta, quando dieci o dodici seikki si slanciarono
               sul corpo mutilato del pachiderma, mandando urla feroci e facendo fuoco in tutte le
               direzioni.</p>
            <p>I malesi avevano già alzate le carabine per rispondere all'attacco; Yanez fu pronto a
               trattenerli: - No: a colpo sicuro! - I seikki, superato il corpaccio del pachiderma,
               si erano slanciati sulle due porte di bronzo che, come abbiamo detto, erano cadute
               addosso ai divani, e stavano per attraversarle quando una voce secca, tagliente, si
               fece udire: - Fuoco, malesi! - Una scarica terribile, quasi a bruciapelo, colpì il
               minuscolo drappello d'avanguardia.</p>
            <p>Sei seikki caddero in mezzo ai divani, più o meno fulminati. Gli altri, che avevano
               le carabine scariche, balzarono rapidamente sull'elefante attraverso lo squarcio
               sanguinoso e scapparono a gambe levate.</p>
            <p>- Questi montanari sono testardi, - disse Yanez. - Però io al loro posto sarei più
               prudente, sapendo d'aver dinanzi degli uomini che tirano meravigliosamente ed a colpo
               sicuro.</p>
            <p>- In guardia, capitano! - esclamò Burni.</p>
            <p>- Vengono ancora?</p>
            <p>- Sì, tornano all'attacco. - Turbanti e canne di carabine tornavano a mostrarsi
               dietro all'elefante. I seikki si preparavano di certo per tentare uno sforzo
               supremo.</p>
            <p>Dovevano essere furibondi per le perdite subite, quindi ben più terribili di
               prima.</p>
            <p>Un urlo feroce, il grido di guerra di quelle intrepide tribù montanare, li avvertì
               che l'attacco stava per essere ripreso.</p>
            <p>Ed infatti, un momento dopo, una valanga d'uomini scalava l'elefante, proteggendosi
               con un fuoco vivissimo, di nessun effetto però per gli assediati, che si trovavano
               riparati prima dalle porte di bronzo che erano rimaste inclinate, e poi da tutto
               quell'ammasso di divani e sedie.</p>
            <p>- Date dentro! - comandò Yanez ai suoi uomini.</p>
            <p>I malesi non si fecero ripetere il comando. Meravigliosi tiratori, aprirono a loro
               volta il fuoco abbattendo un uomo ogni colpo che sparavano.</p>
            <p>I seikki, quantunque atterriti dalla precisione di quel fuoco, che non cessava un
               solo istante, se non osavano avanzare, si tenevano però ostinatamente sul dorso del
               pachiderma, rispondendo colpo per colpo, mentre il pezzo d'artiglieria, piazzato in
               fondo al cortile, tuonava mandando le palle sopra le loro teste, cercando di sfondare
               il soffitto e di provocarne la caduta per schiacciare i difensori della sala.</p>
            <p>Fortunatamente la volta era stata troppo bene costruita e non rovinavano che qualche
               mattone e larghi pezzi di calcinaccio, proiettili che non inquietavano affatto né
               Yanez, né i malesi.</p>
            <p>Il fuoco era diventato terribile d'ambo le parti e anche rapidissimo. Ogni seikko che
               cadeva, veniva subito surrogato da un altro non meno ostinato, né meno valoroso del
               compagno e che non tardava a capitombolare morto o ferito.</p>
            <p>Una ventina di uomini erano già stati posti fuori di combattimento, quando il segnale
               della ritirata venne dato.</p>
            <p>Quel comando giungeva in buon punto, poiché i malesi si trovavano ormai imbarazzati a
               tener fronte a tanti avversari, e si bruciavano le mani essendo diventate le canne
               delle carabine ardenti.</p>
            <p>Anche questa volta il fuoco dei seikki non aveva ottenuto alcun risultato, poiché
               solo Burni era stato colpito da una palla di rimbalzo, che gli aveva portato via il
               lobo dell'orecchio destro, provocando un'emorragia che non poteva avere alcuna grave
               conseguenza.</p>
            <p>- Capitano, - disse Burni, - come ce la caveremo noi? Che cosa tenteranno i
               seikki?</p>
            <p>- Eccoli radunati intorno al pezzo, - gridò Yanez. - Amici, preparatevi a sgombrare o
               riceverete in pieno petto una palla di buon calibro. - I malesi furono solleciti ad
               allontanarsi, riparandosi dietro le due estreme ali della barricata, che si trovavano
               fuori dalla linea del portone. Avevano appena raggiunti i loro posti, quando il
               cannone avvampò con un fragoroso rimbombo.</p>
            <p>La palla rimbalzò sulle porte di bronzo, scheggiando quella di destra, attraversò la
               barricata dei divani, affondandone parecchi e andò a conficcarsi in una parete.</p>
            <p>- Avranno però da fare, a sfondare le porte di bronzo, capitano - disse il
               malese.</p>
            <p>- Cederanno anche quelle. Il pezzo che i seikki adoperano deve essere buonissimo, -
               osservò Yanez.</p>
            <p>Un altro colpo seguì il primo e la palla tornò a rimbalzare, sfondando però un'altra
               buona parte della barricata.</p>
            <p>- Se ne va, - disse Burni scuotendo tristemente la testa.</p>
            <p>I colpi si succedevano ai colpi, facendo tremare le invetriate della sala. Le palle
               rimbalzavano da tutte le parti, scrosciando sulle porte di bronzo, le quali a poco a
               poco cedevano, e si conficcavano contro le muraglie aprendo dei buchi enormi.</p>
            <p>Yanez ed i malesi, rannicchiati dietro i divani, cupi, pensierosi, stringevano le
               loro carabine senza sparare un solo colpo, ben sapendo che sarebbero state cartucce
               perdute senza alcun profitto, poiché la massa del pachiderma impediva a loro di
               scorgere gli artiglieri.</p>
            <p>Il cannoneggiamento durò una buona mezz'ora, poi quando le due porte caddero
               spezzate, e la barricata fu sfondata, il fuoco fu sospeso ed un uomo, salito sui
               resti dell'elefante, si presentò, tenendo infisso sulla baionetta un pezzo di seta
               bianca.</p>
            <p>Yanez si era già alzato, pronto a fulminarlo, ma accortosi a tempo che si trattava
               d'un parlamentario, abbassò la carabina chiedendo: - Che cosa vuoi tu?</p>
            <p>- Il rajah mi manda per intimarvi la resa. La vostra barricata ormai non vi protegge
               più.</p>
            <p>- Dirai a Sua Altezza che ci proteggeranno le nostre carabine, e che il suo gran
               cacciatore ha ancora le braccia ferree e la vista eccellente, per mettergli fuori di
               combattimento le guardie reali.</p>
            <p>- Il rajah mi ha mandato per proporti delle condizioni, mylord.</p>
            <p>- Quali sono?</p>
            <p>- Accorda a te la vita, purché tu ti lasci condurre alla frontiera del Bengala.</p>
            <p>- Ed a' miei uomini?</p>
            <p>- Hanno ucciso, non sono uomini bianchi e pagheranno colla loro vita.</p>
            <p>- Va' a dire allora al tuo signore, che il suo grande cacciatore li difenderà finché
               avrà una cartuccia e un soffio di vita. Sgombra o ti fucilo sul posto! - Il
               parlamentario fu lesto a scomparire.</p>
            <p>- Amici, - disse Yanez con voce perfettamente tranquilla, - qui si tratta di morire:
               la Tigre della Malesia penserà a vendicarci.</p>
            <p>- Signore, - disse Burni, - la nostra vita ti appartiene e la morte non ha mai fatto
               paura alle vecchie tigri di Mompracem.</p>
            <p>Cadere qui o sul mare è tutt'una, è vero camerati?</p>
            <p>- Sì,- risposero i malesi ad una voce.</p>
            <p>- Allora prepariamoci all'ultima difesa, - disse Yanez. - Quando non potremo più
               sparare, attaccheremo colle scimitarre. - Ai colpi di cannone di poco prima, era
               successo un profondo silenzio. I seikki si consigliavano e stavano preparando la
               colonna d'attacco.</p>
            <p>Essi, invece di esporsi al tiro di quelle infallibili carabine, avevano trascinato il
               pezzo d'artiglieria vicino alla porta, e siccome l'elefante, ormai quasi interamente
               distrutto dalle granate, non impediva più il puntamento, si preparavano a mitragliare
               i difensori della sala.</p>
            <p>- Ecco la fine! - disse Yanez, che si era accorto della manovra. - Cerchiamo di
               morire da prodi. - Una bordata di mitraglia scrosciò sugli avanzi della barricata,
               fulminando Burni che si era avanzato per vedere come stavano le cose.</p>
            <p>Seguì una seconda scarica che fece cadere un altro malese, poi il parlamentario tornò
               a mostrarsi fra il corpaccio dilaniato dell'elefante, gridando per la seconda volta:
               - Il rajah mi manda per intimarvi la resa. Se rifiutate vi stermineremo tutti. - La
               difesa era insostenibile.</p>
            <p>- Noi siamo pronti ad arrenderci, - rispose finalmente il portoghese, - a condizione
               però che i miei uomini abbiano, al pari di me, la vita salva.</p>
            <p>- Il mio signore te lo promette.</p>
            <p>- Ne sei ben certo?</p>
            <p>- Mi ha dato la sua parola.</p>
            <p>- Eccomi. - Balzò sopra gli avanzi della barricata seguito dai suoi malesi, superò
               l'elefante e saltò sul gradino, fermandosi dinanzi al cannone ancora fumante.</p>
            <p>Il cortile era pieno di seikki ed in mezzo a loro si trovava il rajah coi suoi
               ministri, i quali reggevano delle torce.</p>
            <p>Yanez gettò a terra la carabina, respinse gli artiglieri che cercavano di afferrarlo
               e mosse verso il principe a testa alta, colle braccia strette sul petto, dicendo con
               un accento sardonico: - Eccomi Altezza. I seikki hanno vinto l'uccisore di tigri e di
               rinoceronti, che esponeva la sua vita per la tranquillità dei vostri sudditi.</p>
            <p>- Tu sei un valoroso, - rispose il rajah evitando lo sguardo fiammeggiante del
               portoghese. - Poche volte mi sono divertito come questa sera.</p>
            <p>- Sicché Vostra Altezza non rimpiange i seikki, che sono caduti sotto il mio
               piombo.</p>
            <p>- Li pago - rispose brutalmente il principe. - Perché non dovrebbero distrarmi?</p>
            <p>- Ecco una risposta degna d'un rajah indiano, - rispose Yanez ironicamente. - Che
               cosa farete ora di me?</p>
            <p>- A questo penseranno i miei ministri, - rispose il principe. - Io non voglio avere
               questioni col governatore del Bengala. T'avverto però che finché non si saranno
               decisi, tu sarai mio prigioniero.</p>
            <p>- Ed i miei uomini?</p>
            <p>- Li farò rinchiudere intanto in una stanza appartata.</p>
            <p>- Assieme a me?</p>
            <p>- No, mylord, almeno per ora.</p>
            <p>- Perché?</p>
            <p>- Per maggior sicurezza. Siete uomini troppo astuti voi per lasciarvi insieme.</p>
            <p>- Avverto però V. A. che anche i miei servi sono sudditi inglesi, essendo nati a
               Labuan.</p>
            <p>- Io non so che cosa sia questo Labuan, - rispose il principe. - Tuttavia terrò conto
               di quanto tu mi dici. - Fece poi un segno colla mano e tosto quattro ufficiali
               piombarono sul portoghese, afferrandolo strettamente per le braccia.</p>
            <p>- Conducetelo dove voi sapete, - disse il rajah. - Non dimenticatevi però che è un
               uomo bianco e per di più un inglese. - Yanez si lasciò condurre via senza opporre
               resistenza.</p>
            <p>Era appena entrato in una delle sale pianterrene, quando i seikki si scagliarono,
               coll'impeto di belve feroci, contro i tre malesi, strappando a loro di mano le
               carabine e legandoli solidamente.</p>
            <p>Quasi nel medesimo istante, da una delle ampie porte che s'aprivano sul cortile,
               usciva un colossale elefante, montato da un cornac barbuto e d'aspetto feroce.</p>
            <p>Appeso alla tromba reggeva un ceppo, poco dissimile a quello su cui i macellai usano
               spaccare i quarti di bue. Quel bestione era l'elefante-carnefice.</p>
            <p>In tutte le corti dei principotti indiani vi è un simile animale, ammaestrato sul
               miglior modo di mandare all'altro mondo tutti coloro che danno ombra a quei crudeli
               regnanti.</p>
            <p>Mentre i seikki si ritiravano per lasciargli il passo, il gigantesco pachiderma
               depose, proprio nel centro del cortile, il ceppo, posandovi poi sopra una delle sue
               zampacce, come per provarne la solidità.</p>
            <p>- Avanti il primo, - disse il rajah che stava comodamente seduto su una poltrona, con
               un sigaro fra le labbra. - Voglio vedere se questi uomini, che si battono col
               coraggio delle tigri, saranno altrettanto coraggiosi dinanzi alla morte. - Quattro
               seikki afferrarono uno dei tre malesi e lo trascinarono dinanzi all'elefante,
               facendogli appoggiare la testa sul ceppo e trattenendolo con tutto il loro
               vigore.</p>
            <p>Il gigantesco carnefice, ad un ordine del cornac, fece due o tre passi indietro, alzò
               la proboscide cacciando fuori un lungo barrito, poi s'avanzò verso il ceppo, levò la
               zampa sinistra e la lasciò cadere sulla testa del povero malese.</p>
            <p>Il cadavere fu gettato da un lato, e coperto con un largo dootèe; poi l'uno dopo
               l'altro, furono giustiziati, nel medesimo modo, i due altri malesi.</p>
            <p>- Teotokris sarà ora contento, - disse il rajah. - Andiamo a riposarci. - Cominciava
               allora ad albeggiare.</p>
            <p>Egli si alzò e entrò in uno degli edifici laterali, seguìto dai suoi ministri e dai
               suoi ufficiali, mentre i seikki si preparavano a portare via i loro camerati, caduti
               sotto il piombo delle tigri di Mompracem.</p>
            <p>Il principe si era forse appena coricato, quando un uomo entrava frettolosamente nel
               palazzo reale e saliva a quattro a quattro i gradini, che conducevano
               nell'appartamento di Yanez.</p>
            <p>Era Kubang che tornava, dopo aver assistito all'attacco del palazzo di Surama, e alla
               fuga di Sandokan e di Tremal-Naik verso il fiume.</p>
            <p>Udendo bussare frettolosamente, il chitmudgar, che dopo le prime fucilate sparate
               nella sala si era precipitosamente rifugiato lassù, non osando prendere le parti del
               gran cacciatore, aveva subito aperto.</p>
            <p>Il pover'uomo, che da una finestra che prospettava sul cortile d'onore, aveva
               assistito alla resa di Yanez, e all'esecuzione dei tre malesi, era disfatto per
               l'intenso dolore e piangeva come un fanciullo.</p>
            <p>- Ah, mio povero sahib! - esclamò vedendosi dinanzi Kubang; - vuoi morire anche tu,
               dunque?</p>
            <p>- Che cosa dici chitmudgar? - chiese il malese, spaventato dal pianto di
               quell'uomo.</p>
            <p>- Il tuo signore è stato arrestato.</p>
            <p>- Il capitano! - esclamò il malese facendo un salto.</p>
            <p>- Ed i tuoi compagni sono stati tutti giustiziati. - Kubang diede indietro come se
               avesse ricevuto una palla di fucile in mezzo al petto.</p>
            <p>- Povera Tigre della Malesia! - esclamò con voce strozzata, - povero capitano Yanez!
               - Poi rimettendosi prontamente e afferrando strettamente le braccia del chitmudgar,
               gli disse: - Narrami ciò che è avvenuto, tutto, tutto. - Quando fu informato del
               combattimento avvenuto nella notte, il malese si passò più volte una mano sugli
               occhi, strappando via qualche lagrima, poi chiese: - Credi tu che il rajah
               giustizierà anche il mio padrone? È necessario, prima che lasci questo palazzo, che
               io lo sappia.</p>
            <p>- Io non so nulla, tuttavia secondo il mio modesto parere, il rajah non oserà alzare
               la mano su un mylord inglese. Ha troppa paura del governatore del Bengala.</p>
            <p>- Dove hanno rinchiuso il mio padrone?</p>
            <p>- Se non m'inganno devono averlo condotto nel sotterraneo azzurro, che si trova sotto
               la terza cupola del cortile d'onore.</p>
            <p>- Un luogo inaccessibile?</p>
            <p>- Sicuro di certo.</p>
            <p>- Bene guardato?</p>
            <p>- So che giorno e notte vegliano dei seikki dinanzi alla porta di bronzo.</p>
            <p>- Vi sono dei carcerieri?</p>
            <p>- Sì, due.</p>
            <p>- Incorruttibili?</p>
            <p>- Eh, questo poi non lo posso sapere.</p>
            <p>- Sotto la terza cupola mi hai detto?</p>
            <p>- Sì, - rispose il chitmudgar.</p>
            <p>- Potresti farmi uscire senza che mi vedano?</p>
            <p>- Per la scala riservata ai servi, che mette dietro il palazzo.</p>
            <p>- Un'ultima domanda.</p>
            <p>- Parla, sahib.</p>
            <p>- Dove potrei rivederti?</p>
            <p>- Ho una casetta nel sobborgo di Kaddar, che è tutta dipinta in rosso, ciò che la fa
               spiccare fra tutte le altre, che sono invece bianchissime, e dove tengo una donna che
               mi è assai affezionata e che due volte alla settimana posso vedere. Là potrai
               trovarmi quest'oggi, dopo mezzogiorno.</p>
            <p>- Tu sei un brav'uomo, - disse il malese. - Ora fammi fuggire.</p>
            <p>- Seguimi: il sole è appena sorto ed i servi non si saranno ancora alzati. -
               Attraversarono un piccolo terrazzo che s'allungava sul di dietro dell'alloggio di
               Yanez, si cacciarono entro una scaletta aperta nello spessore delle muraglie, e così
               stretta da non permettere il passaggio che ad un solo uomo alla volta, e scesero nei
               giardini del rajah, che avevano una notevole estensione e che, stante l'ora
               mattutina, erano deserti.</p>
            <p>Il chitmudgar condusse il malese verso una porticina di metallo, adorna delle solite
               teste di elefante e l'aprì, dicendogli: - Qui non vi sono sentinelle. Ti aspetto
               nella mia casetta. Io mi sono affezionato al tuo padrone e tutto quello che potrò
               fare per liberarlo dalla sua prigionia, te lo giuro su Brahma, mio sahib, lo
               tenterò.</p>
            <p>- Tu sei il più bravo indiano che io abbia conosciuto fino a oggi, - rispose Kubang,
               commosso. - Il padrone, se un giorno sarà libero, non ti dimenticherà. - S'avvolse
               nel dootèe e s'allontanò frettolosamente, senza volgersi indietro, avviandosi verso
               la casa di Surama, colla speranza d'incontrare in quei dintorni qualcuno di sua
               conoscenza.</p>
            <p>Stava per giungervi scorgendo già le ultime colonne di fumo che s'alzavano sopra le
               rovine del palazzo, interamente divorato dal fuoco, quando un uomo che veniva in
               senso contrario con molta premura, gli sbarrò bruscamente il passo.</p>
            <p>Kubang, già troppo esasperato dalla catastrofe che aveva colpito il suo padrone,
               stava per sparare una pistolettata sull'insolente, quando un grido di gioia gli
               sfuggì: - Bindar!</p>
            <p>- Sì, sono io sahib, - rispose subito l'indiano. - Surama e la Tigre della Malesia
               sono ormai in viaggio per la jungla di Benar e venivo ad avvertire il tuo
               padrone.</p>
            <p>- Troppo tardi, amico - rispose Kubang con voce triste. - Egli è prigioniero ed i
               miei camerati sono stati massacrati. Pare che tutto sia stato scoperto e che quel
               cane di greco sia vincitore su tutti.</p>
            <p>Non perdere un momento, va' a raggiungere subito la Tigre della Malesia e avvertilo
               subito di quanto è avvenuto.</p>
            <p>- E tu?</p>
            <p>- Io rimango qui a sorvegliare il greco. Ho modo di sapere quello che può accadere
               alla corte. La mia presenza in Gauhati può essere più utile che altrove.</p>
            <p>- Hai bisogno di denaro? Ho riscosso or ora per conto del capo.</p>
            <p>- Dammi cento rupie.</p>
            <p>- E dove potrò io trovarti?</p>
            <p>- Nel sobborgo di Kaddar vi è una casetta tutta rossa, che appartiene al chitmudgar,
               che era stato messo a disposizione del capitano Yanez. Là andrò a stabilirmi.</p>
            <p>Ora parti senza indugio e va' ad avvertire la Tigre. Quell'uomo libererà di certo il
               capitano. - Bindar gli contò le cento rupie, poi partì a corsa sfrenata dirigendosi
               verso il fiume, dove contava di acquistare o di noleggiare qualche piccolo
               battello.</p>
            <p>Kubang proseguì il suo cammino per raggiungere il borgo, il quale trovandosi lontano
               dal palazzo reale, aveva meno probabilità, in quel luogo, di venire scoperto.</p>
            <p>Sua prima cura però fu quella di entrare da un rigattiere baniano e di cambiare il
               suo costume troppo vistoso, con uno mussulmano; poi dopo d'aver fatto colazione in un
               modestissimo bengalow di passaggio, riprese la marcia addentrandosi nelle tortuose
               viuzze della città bassa.</p>
            <p>Eccetto che nei grandi centri, o nei dintorni dei palazzi reali o delle più celebri
               pagode, le città indiane non hanno strade larghe.</p>
            <p>La pulizia è una parola poco conosciuta, sicché quelle viuzze, prive d'aria, sempre
               sfondate e polverose, essendo rare le piogge, somigliano a vere fogne.</p>
            <p>Una puzza nauseante si alza da quei labirinti, anche perché di quando in quando si
               trovano delle vaste fosse, dove vengono gettate le immondizie delle case, il letame
               delle stalle e le carogne d'animali morti. Guai se non vi fossero i marabù, quegli
               infaticabili divoratori, che da mane a sera frugano entro quei mondezzai,
               ingozzandosi fino quasi a scoppiare.</p>
            <p>Fu solamente verso le tre del pomeriggio che Kubang, che aveva parecchie volte
               sbagliata via, non conoscendo che imperfettamente la città, riuscì finalmente a
               scoprire la casetta rossa del chitmudgar.</p>
            <p>Era una minuscola costruzione a due piani, che sembrava più una torre quadrata che
               una vera casa, che si elevava in mezzo ad un giardinetto dove sorgevano sette od otto
               maestose palme, che spandevano all'intorno una deliziosa ombra.</p>
            <p>- È un vero nido, - mormorò Kubang. - Speriamo che il proprietario vi sia già. - Aprì
               il cancelletto di legno che non era stato fermato e s'inoltrò sotto le piante.</p>
            <p>Il maggiordomo stava seduto dinanzi alla sua casetta, insieme a una bella e giovane
               indiana dalla pelle vellutata, appena un po' abbronzata, con lunghi capelli neri
               adorni di mazzolini di fiori.</p>
            <p>- Ti aspettavo, sahib, - disse l'indù muovendo sollecitamente incontro al malese. -
               Sono due ore che sono giunto.</p>
            <p>Ecco la mia donna, una brava fanciulla, che sarà ben lieta di riceverti come ospite,
               se tu, come credo, avrai intenzione di fermarti qui.</p>
            <p>Almeno saresti sicuro, specialmente ora che hai cambiato pelle.</p>
            <p>- È una offerta che io accetto ben volentieri, avendo dato appuntamento qui agli
               amici del mio padrone.</p>
            <p>- Saranno sempre ben ricevuti da me e dalla mia donna.</p>
            <p>- Hai raccolte notizie sul capitano?</p>
            <p>- Ben poche. Posso solo dirti che è sempre rinchiuso nel sotterraneo della terza
               cupola, però...</p>
            <p>- Continua.</p>
            <p>- Ho trovato il modo di poter far pervenire a lui tue notizie, se credi che possano
               essergli utili.</p>
            <p>- E come? - chiese il malese con ansietà.</p>
            <p>- Il rajah ha rinnovato i carcerieri che vi erano prima, e uno è un mio parente.</p>
            <p>- E si presterà al pericoloso giuoco?</p>
            <p>- È troppo furbo per lasciarsi sorprendere. Con un po' di rupie, sarà a nostra
               disposizione.</p>
            <p>- Dammi un pezzo di carta.</p>
            <p>- Più tardi: ora pranziamo. - 25. La ritirata della Tigre della Malesia Quantunque il
               colpo, che non si aspettavano di certo, fosse stato terribile, Sandokan e Tremal-Naik
               non avevano tardato a riprendere il loro sangue freddo. Erano uomini troppo bene
               temprati, per rimanere molto a lungo sotto l'impressione d'un disastro, per quanto
               grave fosse.</p>
            <p>Dopo aver avvertito Surama di quanto era accaduto e di averla tranquillizzata,
               radunarono fuori della pagoda tutti i loro uomini per concentrarsi sul da farsi.</p>
            <p>Da quel consiglio non scaturì che una sola idea, condivisa da tutti. Salvare più
               presto che fosse possibile Yanez, prima di tentare il cozzo supremo che doveva
               travolgere il rajah e privarlo della corona.</p>
            <p>Disgraziatamente un gravissimo pericolo li minacciava, pericolo che non erano ben
               certi di evitare. Bindar, dopo aver annunciata la cattura del portoghese, aveva pure
               recato la notizia che il loro rifugio era stato scoperto e che le truppe del rajah si
               preparavano a circondare la jungla. Era quindi necessario, innanzi a tutto, sfuggire
               a quel pericoloso accerchiamento.</p>
            <p>Perciò appena terminato il consiglio, Sandokan, dopo d'aver lanciato una diecina
               d'uomini in tutte le direzioni, onde non farsi sorprendere, richiamò Bindar che stava
               rifocillandosi entro la pagoda: - Hai veduto tu, coi tuoi propri occhi, le truppe del
               rajah avanzarsi verso la jungla?</p>
            <p>- Ho scorti tre grossi poluar, carichi di seikki e di guerrieri assamesi, gettare le
               ancore nella palude dei coccodrilli e due bangle pure montate da soldati, risalire il
               fiume coll'evidente intenzione di sbarcare più a oriente.</p>
            <p>- Quanti uomini supponi che vi fossero a bordo di quei cinque velieri?</p>
            <p>- Non meno di duecento, - rispose l'indiano.</p>
            <p>- Hai veduto artiglieria a bordo?</p>
            <p>- I poluar avevano un pezzo ciascuno; le bangle solamente delle spingarde.</p>
            <p>- Sei tu proprio sicuro che quegli uomini mirino ad impadronirsi di noi, oppure che
               si tratti di qualche spedizione diretta contro qualche tribù ribelle?</p>
            <p>- Non vi sono abitanti da queste parti, sahib, per un tratto immenso. Qui le jungle e
               gli stagni si seguono per parecchie dozzine di miglia e non vi è che un solo
               villaggio, quello di Aurang, ed è troppo piccolo per ribellarsi all'autorità del
               rajah, o per rifiutarsi di pagare le tasse.</p>
            <p>No, sahib, quei guerrieri hanno intenzione di muovere verso di noi.</p>
            <p>- Dove si trova quel villaggio?</p>
            <p>- A oriente della jungla.</p>
            <p>- Si potrebbero trovare colà degli elefanti? - chiese Sandokan.</p>
            <p>- Il capo ha un piccolo parco dove nutre una mezza dozzina di quegli animali.</p>
            <p>- Pagandoglieli bene ce li venderebbe?</p>
            <p>- Certo, sahib. Non li fa ammaestrare per puro capriccio.</p>
            <p>- Potresti tu raggiungere quel villaggio?</p>
            <p>- Una quindicina di miglia non mi fanno paura.</p>
            <p>- Che cosa vuoi farne tu di quelle bestie? - chiese Tremal-Naik, che assisteva al
               colloquio insieme a Surama e a Kammamuri.</p>
            <p>- Tu sai che ho sempre delle strane idee, - rispose la Tigre della Malesia.</p>
            <p>- E sempre di esito sicuro, - aggiunse il maharatto.</p>
            <p>- Io ho bisogno di almeno quattro elefanti, - riprese Sandokan rivolgendosi a Bindar.
               - Hai riscosso le rupie?</p>
            <p>- Sì, sahib.</p>
            <p>- Credi tu che gli uomini che hanno risalito il fiume, abbiano già circondata la
               jungla verso oriente?</p>
            <p>- È impossibile: da quel lato è molto vasta e anche se fossero già sbarcati, sarei
               più che certo di passare attraverso alle loro sentinelle senza correre il pericolo di
               venire scorto e fucilato.</p>
            <p>- Amico, tu tieni nelle tue mani la sorte di tutti, - disse Sandokan con voce grave.
               - Parti subito, additaci la via che noi dovremo tenere per giungere al villaggio,
               acquista gli elefanti e non preoccuparti per noi.</p>
            <p>Questa sera noi leveremo il campo e attraverseremo la jungla a dispetto dei seikki e
               dei guerrieri assamesi.</p>
            <p>Ah! mi scordavo una cosa importantissima. Tu sai dove rivedere Kubang?</p>
            <p>- Sì, nella casa del chitmudgar, che il rajah aveva messo a disposizione del sahib
               bianco.</p>
            <p>- Mi basta.</p>
            <p>- Sandokan, - disse Surama che aveva ancora i lucciconi agli occhi, - che cosa vuoi
               fare? Non abbandonerai il mio fidanzato è vero? - Un lampo terribile avvampò negli
               occhi del formidabile uomo.</p>
            <p>- Fossi sicuro di perdere ambe le braccia, ti giuro, Surama, che Yanez, l'uomo che io
               amo più che se fosse mio fratello, sarà libero, e che vendicherò anche i miei uomini
               caduti sotto le zampe dell'elefante-carnefice.</p>
            <p>Quando saremo sfuggiti all'accerchiamento, il rajah ed il greco avranno da fare i
               conti con me.</p>
            <p>- E perché vuoi quegli elefanti? - chiese Tremal-Naik.</p>
            <p>- Desidero, prima di ridiscendere verso Gauhati, vedere le montagne dove nacque
               Surama. E poi mi occorre della forza in mano, ed una forza terribile da scaraventare
               addosso a quei due miserabili.</p>
            <p>I seikki li tengo in mano e quando vorrò, il demjadar s'incaricherà di metterli a mia
               disposizione; ma quelli non bastano per spazzare via un trono.</p>
            <p>Che io possa avere cinque o seicento montanari e vedrai come prenderemo d'assalto la
               città e come l'Assam intero griderà: Viva la nostra regina!</p>
            <p>Orsù, facciamo i nostri preparativi.</p>
            <p>- Ed i prigionieri?</p>
            <p>- Verranno con noi, per ora. - Due ore prima del tramonto, come già era stato
               convenuto, i dieci uomini mandati in esplorazione, fecero ritorno alla pagoda.
               Recavano tutti notizie poco rassicuranti.</p>
            <p>Molti uomini erano realmente sbarcati nello stagno dei coccodrilli, e si erano
               accampati sul margine della jungla.</p>
            <p>- Bindar non si è ingannato, - disse Sandokan. - È proprio contro di noi che si
               preparano ad operare. Ebbene prenderanno d'assalto la pagoda vuota. - I malesi ed i
               dayachi si caricarono dei loro fardelli, contenenti tappeti, tende, coperte,
               munizioni ed un po' di viveri e si misero in marcia su una doppia fila, tenendo nel
               mezzo i prigioneri e Surama.</p>
            <p>Tremal-Naik e la Tigre della Malesia, con sei uomini scelti fra i migliori tiratori,
               aprivano la marcia, mentre Kammamuri e Sambigliong con altri quattro, pure scelti, la
               chiudevano per coprire la colonna alle spalle.</p>
            <p>Le tenebre calavano rapide e le grida dei numerosi volatili, appollaiati sulle cime
               degli altissimi bambù, a poco a poco si spegnevano, mentre invece in lontananza
               cominciavano a farsi udire le lugubri urla dei cani selvaggi.</p>
            <p>Di passo in passo che la piccola colonna si allontanava dalla pagoda, la via
               diventava sempre più difficile, poiché in quella direzione non esistevano sentieri.
               Gigantesche macchie di bambù, di quando in quando, sbarravano il passo, obbligando
               gli uomini dell'avanguardia a lavorare colle scimitarre per aprirsi un varco.</p>
            <p>Fortunatamente di tratto in tratto s'incontravano delle radure abbastanza vaste; ma
               anche là i fuggiaschi si vedevano costretti ad avanzare con infinite precauzioni,
               perché il suolo era tutto irto di quelle erbe taglienti e rigide come sciabole,
               chiamate kalam, che hanno le punte così acute, da traforare le suole delle
               scarpe.</p>
            <p>La marcia, in conseguenza di quegli ostacoli, diventava lentissima, mentre Sandokan
               avrebbe desiderato che fosse stata velocissima, temendo, e non a torto, che anche le
               truppe, sbarcate nella palude dei coccodrilli, approfittassero delle tenebre per
               avanzarsi nella jungla, colla speranza di sorprendere gli abitatori della pagoda
               ancora addormentati.</p>
            <p>Dopo un'ora la colonna aveva appena percorse due miglia, ed il margine orientale
               della jungla era ancora lontanissimo.</p>
            <p>- Eppure bisogna raggiungerlo prima che spunti l'alba, - disse Sandokan a
               Tremal-Naik, - se vorremo passare inosservati.</p>
            <p>Gli indiani che hanno risalito il fiume possono essere già sbarcati ed essere in
               agguato.</p>
            <p>La nostra salvezza sta nella nostra rapidità e negli elefanti, se Bindar riuscirà a
               procurarceli.</p>
            <p>Con quegli animali ci lasceremo indietro seikki e assamesi. - Di quando in quando
               qualche animale, disturbato dal rumore prodotto dalle scimitarre e dal cadere delle
               gigantesche canne, balzava fuori dai cespugli vicini e fuggiva a precipizio.</p>
            <p>Non erano però sempre dei nilgò o degli axis, gli eleganti cervi delle jungle
               indiane, che scappavano davanti alla colonna: qualche volta era una pantera che
               mostrava qualche velleità di resistenza, ma che si decideva, dinanzi al lampeggiare
               delle scimitarre dell'avanguardia, a battere in ritirata, pur ringhiando e
               brontolando.</p>
            <p>Altre tre miglia erano state guadagnate ed in lontananza cominciava a delinearsi
               qualche albero, quando una detonazione debole, si propagò attraverso i bambù della
               jungla.</p>
            <p>- La detonazione viene da oriente, è vero, Tremal-Naik? - chiese Sandokan.</p>
            <p>- Sì, - rispose il bengalese che ascoltava attentamente.</p>
            <p>- Allora vuol dire che gli indiani hanno raggiunto il margine della jungla. - Un
               altro sparo, un po' più distinto però, si udì in quel momento e non già verso
               oriente, bensì verso occidente.</p>
            <p>- Le due colonne si corrispondono, - riprese Sandokan, la cui fronte si era
               rabbuiata. - Quella che viene dalla palude dei coccodrilli, ci è ben più vicina
               dell'altra.</p>
            <p>- Abbiamo però un vantaggio di tre o quattro miglia per lo meno, - disse
               Kammamuri.</p>
            <p>- Che perderemo se riescono a trovare la nostra pista, - rispose Sandokan. - Mentre
               noi saremo costretti ad aprirci la via, loro invece seguiranno quella che ci lasciamo
               alle spalle.</p>
            <p>Affrettiamoci! - L'avanguardia fu accresciuta di altri quattro uomini: due armati di
               bastoni, fiancheggiavano l'avanguardia tirando furiose legnate a destra ed a manca,
               per far fuggire i serpenti, i quali preferiscono abitare le macchie più fitte per
               meglio sorprendere le prede. Già tutte le jungle indiane, sia del settentrione, del
               centro che del mezzodì, sono infestate di serpenti del minuto, che in meno di
               quaranta secondi fulminano l'uomo più robusto; di gulabi, chiamati anche serpenti
               rosa; di cobra-capello, i più terribili della specie, e di cobra manilla, lunghi
               appena un piede, di colore azzurro e sottilissimi e pure pericolosi, e di colossali
               rubdira mandali, che raggiungono talvolta la lunghezza di dieci e perfino undici
               metri, e di pitoni che posseggono una forza così prodigiosa da stritolare, fra le
               loro possenti spire, i formidabili bufali e perfino le ferocissime tigri.</p>
            <p>A mezzanotte Sandokan concesse un po' di riposo ai suoi uomini, sia per riguardo a
               Surama che doveva essere stanchissima, quanto per mandare Kammamuri con due dayachi a
               fare una rapida esplorazione alle spalle della colonna.</p>
            <p>Quella corsa, eseguita dal maharatto con velocità straordinaria, non diede però alcun
               risultato apprezzabile. I guerrieri sbarcati nella baia dei coccodrilli dovevano
               essere ancora lontani.</p>
            <p>Una detonazione che rimbombò verso oriente, più chiara della prima, decise Sandokan a
               levare frettolosamente il campo. Una seconda rispose, dopo qualche minuto, in
               direzione opposta.</p>
            <p>- Ci stringono, - disse Sandokan a Tremal-Naik. - Se deviassimo verso il nord?</p>
            <p>- Ed il villaggio dove Bindar ci aspetta cogli elefanti? - chiese il bengalese.</p>
            <p>- Lo ritroveremo più tardi.</p>
            <p>Quello che ora preme di più è di non lasciarci rinchiudere in un cerchio di ferro e
               di fuoco.</p>
            <p>- Proviamo, - concluse il bengalese. - Riformarono la colonna e dopo d'aver percorso
               il tratto di sentiero aperto dall'avanguardia, piegarono decisamente verso il
               settentrione.</p>
            <p>L'idea di Sandokan fu ottima, poiché dopo che ebbero percorso altri cinque o seicento
               metri, la jungla pur rimanendo sempre tale, e conservando le sue inestricabili
               macchie, cominciò a diradarsi.</p>
            <p>La colonna incontrava con maggior frequenza degli spazi liberi, dove non vi erano che
               delle erbe che non avevano la rigidezza dei kalam e dove poteva avanzare con maggior
               rapidità, però aumentava il pericolo da parte degli abitatori della jungla.</p>
            <p>Se cervi e caprioli scappavano, di tratto in tratto qualche gigantesco bufalo o
               qualche rinoceronte, si precipitava all'impazzata addosso all'avanguardia e non
               voltava il dorso se non dopo d'aver ricevuto una mezza dozzina di palle di pistola
               nel corpo.</p>
            <p>Alle due del mattino Sandokan fece fare un secondo alt. Era inquieto, e prima di
               piegare verso oriente, non volendo discostarsi troppo dalla linea, sulla quale doveva
               incontrare il villaggio, voleva avere almeno qualche notizia delle due bande indiane,
               per sapersi regolare sul cammino che doveva tenere.</p>
            <p>Avendo scoperto un fico baniano, che da solo formava una piccola foresta e la cui
               cupola immensa era sorretta da parecchie centinaia di tronchi, come il famoso ficus
               chiamato dagli indiani cobir-bor, che è celebre nel Guzerate, fece nascondere là in
               mezzo la sua colonna, poi chiamati due uomini e Tremal-Naik, partì alla scoperta,
               dopo aver raccomandato agli accampati il più assoluto silenzio.</p>
            <p>- Rifacciamo la via percorsa, - disse al bengalese. - Noi non dobbiamo procedere così
               alla cieca senza prima sapere se i nostri nemici ci sono alle calcagna o se ci
               preparano qualche nuovo agguato. - Si erano messi in corsa, seguendo la medesima via
               tenuta da prima, segnata da bambù abbattuti e da kalam decapitati.</p>
            <p>Un silenzio profondo regnava sulla jungla. Non si udivano né urla di bighama, né
               ululati di sciacalli: quello non era un indizio rassicurante.</p>
            <p>Se estranei non avessero percorso le macchie, quegli eterni cacciatori non sarebbero
               stati zitti. Se tacevano, ciò voleva dire che erano spaventati.</p>
            <p>Bastarono venti minuti, a quegli infaticabili corridori, per giungere al sentiero che
               avevano aperto prima di cambiare direzione.</p>
            <p>Sandokan, non udendo alcun rumore e non parendogli di scorgere nessun nemico, stava
               per spingere una breve esplorazione anche su quello, quando Tremal-Naik, che gli
               stava presso, gli posò energicamente una mano sulle spalle, spingendolo poi quasi con
               violenza verso un gruppo di banani selvatici, i quali stendevano in tutte le
               direzioni le loro gigantesche foglie.</p>
            <p>Erano trascorsi appena due minuti, quando udirono distintamente i bambù ad agitarsi e
               scricchiolare, poi quattro uomini, armati di fucili, sbucarono nella piccola radura
               che s'apriva fra le gigantesche canne ed il gruppo di banani.</p>
            <p>Erano non già seikki, bensì scikari, ossia battitori delle jungle, persone
               abilissime, anzi impareggiabili nel seguire le piste, sia degli uomini come delle
               belve feroci.</p>
            <p>Si erano subito arrestati esaminando attentamente il terreno e rimovendo le erbe che
               lo coprivano.</p>
            <p>- Hanno cambiato direzione, Moko - disse uno di quegli scikari. - Non marciano più
               verso oriente.</p>
            <p>- Lo vedo, - rispose colui che doveva chiamarsi Moko. - Devono essersi accorti che
               noi marciamo sulle loro tracce e filano verso il settentrione.</p>
            <p>- Allora sfuggiranno all'accerchiamento.</p>
            <p>- E perché?</p>
            <p>- Non abbiamo truppe in quella direzione.</p>
            <p>Uno di noi raggiunga i seikki che ci seguono, e noi continuiamo a camminare sulla
               pista. - Mentre uno partiva di corsa rifacendo la via, gli altri tre si erano rimessi
               in cammino, curvandosi di quando in quando al suolo, per non perdere di vista le
               piste della colonna fuggente.</p>
            <p>Sandokan e Tremal-Naik attesero che si fossero allontanati, poi, a loro volta, si
               misero in cammino, girando la macchia di banani dal lato opposto.</p>
            <p>- Dobbiamo gareggiare di velocità e sorpassarli, - disse la Tigre della Malesia.</p>
            <p>- E se tendessimo invece un agguato a quegli scikari? - chiese Tremal-Naik.</p>
            <p>- Un colpo di carabina in questo momento tradirebbe la nostra presenza. Penseremo più
               tardi a sbarazzarci di loro. Corriamo, amici! - Tremal-Naik, che aveva trascorsa la
               sua gioventù fra le grandi jungle delle Sunderbunds, possedeva un'orientazione
               naturale, cosa comune a molti popoli dell'oriente, quindi era più che sicuro di
               condurre i suoi compagni là dove la colonna si era accampata.</p>
            <p>Per timore però d'incontrare nuovamente gli scikari sui suoi passi, deviò verso
               ponente, descrivendo un lungo giro.</p>
            <p>Quella corsa rapidissima, poiché tutti avevano ancora le gambe solide, quantunque il
               malese e l'indiano non fossero più giovani, durò una ventina di minuti.</p>
            <p>- Pronti a ripartire senza indugio, - comandò Sandokan ai suoi uomini, quando ebbe
               raggiunto l'accampamento.</p>
            <p>- Ci seguono? - chiese Surama.</p>
            <p>- Hanno scoperto le nostre tracce, - rispose Sandokan. - Non inquietarti però,
               fanciulla. Noi sfuggiremo all'accerchiamento, dovessimo sfondare qualche linea. - La
               colonna si riformò, mettendo i prigionieri nel mezzo e partì a passo accelerato.
               Sandokan aveva raddoppiato gli uomini della retroguardia, temendo da un istante
               all'altro un attacco da parte degli scikari. Aveva però raccomandato a Kammamuri, che
               la comandava, di respingerli colle armi bianche non volendo segnalare, con spari, la
               sua direzione al grosso degli assamesi.</p>
            <p>La jungla continuava a diradarsi e tendeva a cambiare. Alle macchie intricate e
               difficili ad attraversarsi, si succedevano, di quando in quando, gruppi d'alberi, per
               lo più palmizi tara, circondati però da cespugli foltissimi, che avevano delle
               estensioni straordinarie, ottimi rifugi in caso di pericolo.</p>
            <p>La marcia diventava sempre più precipitosa. Tutti sentivano per istinto che solo
               dalla velocità delle gambe, dipendeva la loro salvezza e che stavano per giuocare una
               partita estremamente pericolosa, anzi la corona di Surama. Che cosa sarebbe avvenuto
               se le truppe del rajah li avessero schiacciati nella jungla? Chi avrebbe salvato
               Yanez? La catastrofe sarebbe stata completa e avrebbe segnata la fine assoluta delle
               ultime e formidabili tigri della gloriosa Mompracem.</p>
            <p>Alle tre del mattino Kammamuri, che era rimasto sempre colla retroguardia, ad una
               notevole distanza, raggiunse Sandokan.</p>
            <p>- Padrone, - disse con voce affannosa per la lunga corsa, - gli scikari ci hanno
               raggiunti.</p>
            <p>- Quanti sono?</p>
            <p>- Sei o sette.</p>
            <p>- Sono dunque aumentati di numero?</p>
            <p>- Sembra, Tigre della Malesia. Che cosa devo fare?</p>
            <p>- Tendere a loro un agguato e distruggerli.</p>
            <p>- E se fanno fuoco?</p>
            <p>- Farai il possibile di sorprenderli e d'ucciderli prima che pongano mano alle
               carabine. - Kammamuri ripartì a corsa sfrenata, mentre la colonna continuava la
               ritirata fra le macchie e gli alberi.</p>
            <p>Altri dieci minuti trascorsero, minuti lunghi come ore per Sandokan e per
               Tremal-Naik, poi delle grida orribili ed un cozzar d'armi ruppero il silenzio, che
               regnava sulla tenebrosa jungla, seguìto qualche istante dopo da un colpo d'arma da
               fuoco.</p>
            <p>- Maledizione! - esclamò Sandokan, fermandosi. - Questo sparo non ci voleva.</p>
            <p>- E nemmeno questi, - aggiunse Tremal-Naik.</p>
            <p>A quella detonazione isolata aveva tenuta dietro una scarica di carabine fortissima.
               Dovevano essere stati i seikki e gli assamesi a far fuoco.</p>
            <p>- Sono ancora lontani! - esclamò Sandokan, il cui viso si era subito rasserenato.</p>
            <p>- Un miglio almeno, - rispose Tremal-Naik.</p>
            <p>- Aspettiamo Kammamuri. - Non attesero molto. Il maharatto giungeva di corsa seguìto
               dalla retroguardia.</p>
            <p>- Distrutti? - chiese Sandokan.</p>
            <p>- Tutti, padrone - rispose Kammamuri. - Disgraziatamente non abbiamo potuto impedire
               a uno degli scikari di scaricare la sua carabina.</p>
            <p>- Ha ucciso nessuno dei nostri? - chiese Tremal-Naik.</p>
            <p>- Ho avuto il tempo di fargli deviare la canna del fucile.</p>
            <p>- Tu vali una tigre di Mompracem, - disse Sandokan. - Riprendiamo la corsa. Abbiamo
               qualche miglio di vantaggio e potremo forse aumentarlo.</p>
            <p>- O perderlo, - disse in quel momento Sambigliong.</p>
            <p>- Perché? - chiese Sandokan.</p>
            <p>- I kalam ricominciano al di là di queste macchie e ci faranno nuovamente tribolare,
               padrone.</p>
            <p>- Sono secche quelle erbe?</p>
            <p>- Bruciate dal sole.</p>
            <p>- Benissimo, avremo, in caso disperato, una riserva preziosa.</p>
            <p>- In quale modo? - chiese Tremal-Naik.</p>
            <p>Invece di rispondere Sandokan si bagnò l'estremità del dito pollice e l'alzò come
               fanno i marinai, per indovinare la direzione del vento.</p>
            <p>- Soffia da settentrione la brezza, - disse poi. - Allo spuntare del sole sarà più
               viva.</p>
            <p>Dio, Maometto, Brahma, Siva e Visnù, tutti uniti, ci proteggono. Dateci la caccia
               ora, miei cari seikki!</p>
            <p>Amici, avanti, io rispondo di tutto! - 26. Fra il fuoco ed il piombo Che cosa aveva
               scoperto? Lui solo lo sapeva e se un tale uomo aveva pronunciate quelle parole,
               voleva dire che era certo della riuscita del suo piano.</p>
            <p>Sambigliong aveva detto il vero annunciando la presenza dei kalam, quelle erbe alte e
               durissime, rigide come lame. Infatti appena la colonna ebbe attraversata l'ultima
               macchia, cadde nel bel mezzo d'una vastissima radura, tutta irta di quei pericolosi
               vegetali. Non mancavano però, qua e là, gruppi di cespugli che avevano delle
               estensioni non comuni.</p>
            <p>L'avanguardia fu raddoppiata e riprese la faticosa sua manovra, sciabolando le erbe
               per aprire il passo ai compagni, che correvano il pericolo di rovinarsi le gambe ed i
               piedi.</p>
            <p>Ed intanto le tenebre cominciavano a dileguarsi. Le stelle impallidivano rapidamente,
               ad oriente la luce cominciava a fare la sua comparsa dilagando pel cielo, la jungla
               continuava ad estendersi come se non dovesse finire mai.</p>
            <p>Sandokan si manteneva nondimeno sempre tranquillo. I suoi sguardi erano fissi su una
               massa ancora oscura che giganteggiava al di là della pianura dei kalam e che sembrava
               una foresta od una gigantesca macchia di altissimi bambù.</p>
            <p>Certamente era quella che desiderava raggiungere, prima di decidersi a mettere in
               effetto il suo piano.</p>
            <p>Si era messo dietro all'avanguardia e stimolava i falciatori a far presto, temendo
               che la sua truppa potesse venire raggiunta prima di arrivare a quel rifugio, che
               aveva già indovinato e dove sperava di poter opporre un'accanita resistenza, anche se
               fosse stato assalito alle spalle.</p>
            <p>La pianura dei kalam fu finalmente attraversata, nel momento in cui il sole sorgeva,
               fiammeggiante, sull'orizzonte.</p>
            <p>Tutti erano sfiniti, specialmente Surama che aveva tenuto testa a quei poderosi
               camminatori delle foreste del Borneo.</p>
            <p>Erano giunti sul margine d'un piccolo bosco, formato quasi esclusivamente di banani
               selvatici e di giacchieri, che reggevano delle frutta colossali.</p>
            <p>Sandokan fece ricoverare la sua truppa sotto quelle foglie superbe, poi chiamato
               Kammamuri gli chiese: - Abbiamo delle bottiglie di gin fra i nostri bagagli?</p>
            <p>- Una dozzina.</p>
            <p>- Falle deporre dinanzi a me, poi farai raccogliere quanta legna secca si potrà
               trovare. Affrettati, poiché i seikki e gli assamesi, non devono essere lontani.</p>
            <p>- Sì, padrone. - Chiamò alcuni uomini e si cacciò nel bosco.</p>
            <p>Sandokan e Tremal-Naik intanto si erano spinti innanzi, verso i kalam, sorvegliando
               attentamente la radura che avevano poco prima attraversata. S'aspettavano da un
               momento all'altro di veder comparire gli assalitori ed erano sicuri di non
               ingannarsi.</p>
            <p>Un fischio di Kammamuri li avvertì che gli ordini erano stati eseguiti. Non vedendo
               comparire gli avversari, si ripiegarono verso il bosco, dove trovarono pronti una
               trentina di fasci di legna secca, disposti in semi-cerchio davanti al campo.</p>
            <p>- Preparatevi ad aprire il fuoco, - disse Sandokan ai suoi malesi ed ai suoi dayachi,
               che aspettavano appoggiati alle loro carabine. - Sparate a colpo sicuro e non fate
               spreco di munizioni: oggi ne abbiamo più bisogno che mai.</p>
            <p>Sei uomini attraversino intanto il bosco e ci guardino le spalle. Gli uomini che sono
               sbarcati a monte del fiume, possono averci chiusa la ritirata verso il nord. Silenzio
               e lasciamo avanzare quelli che procedono da ponente. - Si erano tutti sdraiati dietro
               le ultime file dei kalam, tenendo la carabina a fianco.</p>
            <p>Ad un tratto una parola sfuggì da tutte le labbra: - Eccoli! - All'estremità della
               vasta radura, in piena luce, poiché il sole si alzava rapidamente dietro i grandi
               alberi, erano comparsi alcuni uomini, che portavano sulla testa dei turbanti
               monumentali, ed altri ne sbucavano.</p>
            <p>Erano i seikki del rajah che precedevano gli assamesi, e che si avanzavano su due
               colonne, pronti a slanciarsi all'attacco.</p>
            <p>Sandokan s'appressò alle bottiglie, le spaccò una ad una lasciando scorrere il
               liquido sui fastelli di legno, poi acceso un ramo resinoso, li incendiò tutti. Fiamme
               livide s'alzarono tosto, comunicandosi ai kalam, semi-bruciati dal sole.</p>
            <p>Bastarono pochi secondi perché una vera cortina di fuoco, si stendesse dinanzi al
               margine della foresta.</p>
            <p>- Ora, amici! - gridò il formidabile uomo, gettando il ramo fiammeggiante e
               afferrando la carabina - salutate i montanari dell'India. Sono degni avversari delle
               tigri di Mompracem, e ne hanno il diritto. - I seikki, che si erano avanzati
               rapidissimi, non erano che a quattrocento metri.</p>
            <p>Una scarica nutrita, li arrestò di colpo, facendone cadere parecchi a terra.</p>
            <p>I montanari indiani, quantunque non si aspettassero una così brutta accoglienza,
               allargarono le loro file per offrire meno presa alle palle nemiche, ed a loro volta
               cominciarono a sparare, a casaccio però, poiché le fiamme che si alzavano altissime
               ed i nuvoloni di fumo misti a immensi getti di scintille, coprivano interamente i
               dayachi ed i malesi.</p>
            <p>Questi d'altronde, si erano così bene appiattati in mezzo alle piante, da non poter
               essere colpiti.</p>
            <p>Il fuoco dei seikki e dei soldati assamesi, ebbe una durata brevissima, poiché
               l'incendio si dilatava con rapidità prodigiosa, soffiando una forte brezza dal
               settentrione.</p>
            <p>I kalam investiti dalle fiamme si contorcevano, scoppiettavano e sparivano a vista
               d'occhio. Pareva che tutta la jungla dovesse venire distrutta dall'elemento
               divoratore.</p>
            <p>I seikki, dinanzi a quel formidabile nemico che li minacciava da tutte le parti, e
               contro il quale nulla potevano, avevano cominciato a battere rapidamente in
               ritirata.</p>
            <p>Nuvole di cenere ardente e di scintille, piovevano già su di loro, costringendoli a
               raddoppiare la corsa.</p>
            <p>Sandokan, appoggiato al tronco d'un tara, guardava tranquillamente l'incendio ed i
               nemici a scappare a rotta di collo.</p>
            <p>- Non credevo che ti fosse nata nel tuo fantasioso cervello una così splendida idea,
               - gli disse Tremal-Naik, che gli stava presso con Surama. - Tu sei sempre la
               terribile ed invincibile Tigre della Malesia.</p>
            <p>- Questo incendio non si spegnerà, se non quando avrà divorato l'ultimo bambù di
               questa jungla; e i seikki, se vorranno salvarsi, saranno costretti a riguadagnare la
               palude dei coccodrilli.</p>
            <p>- E gli altri, li hai dimenticati? Possono aver già compiuto l'aggiramento alle
               nostre spalle.</p>
            <p>- Sfonderemo le loro linee.</p>
            <p>- Una cosa però mi cruccia. Dove si troverà il villaggio? Ci siamo gettati molto
               fuori di strada.</p>
            <p>- Vedo una collina a tre o quattro miglia verso il settentrione. Di lassù potremo
               benissimo scorgerlo e raggiungerlo. - Già la colonna di Sandokan stava per
               raggiungere gli avamposti mandati ad esplorare i margini settentrionali della
               macchia, quando si vide avanzarsi Sambigliong, facendo dei larghi gesti come per
               raccomandare il più assoluto silenzio.</p>
            <p>- Che cosa c'è ancora? - chiese la Tigre della Malesia quando il vecchio pirata fu
               vicino.</p>
            <p>- C'è padrone, che noi siamo giunti troppo tardi sui margini della jungla, - rispose
               Sambigliong.</p>
            <p>- Vuoi dire che abbiano dinanzi a noi altri nemici.</p>
            <p>- Sì, e non mi sembrano pochi.</p>
            <p>- Saccaroa! - esclamò Sandokan con ira. - Sono uccelli questi indiani per percorrere
               in così breve tempo tali distanze? Quei guerrieri devono essere quelli sbarcati a
               monte del fiume.</p>
            <p>- Certo, - disse Tremal-Naik.</p>
            <p>- Dove sono?</p>
            <p>- Imboscati a quattro o cinquecento passi da noi, - rispose Sambigliong.</p>
            <p>- Quando sono giunti?</p>
            <p>- Pochi minuti fa. Correvano come gazzelle, attratti senza dubbio dall'incendio.</p>
            <p>- Vi hanno scorti?</p>
            <p>- Sì e per questo si sono arrestati.</p>
            <p>- Ebbene li attaccheremo e passeremo attraverso le loro file, - disse Sandokan. -
               Formiamo due piccole colonne d'attacco, con Surama ed i prigionieri in coda guardati
               da sei uomini. Siete pronti?</p>
            <p>- Non aspettiamo che il vostro segnale, - rispose Kammamuri per tutti.</p>
            <p>- All'attacco, Tigrotti della Malesia! - Dayachi e malesi si sparpagliarono alla
               bersagliera e si spinsero innanzi attraverso le erbe ed i cespugli, guidati gli uni
               da Tremal-Naik e da Kammamuri, e gli altri da Sandokan e da Sambigliong.</p>
            <p>La fucileria incominciò intensissima da una parte e anche dall'altra. Gli indiani
               però, che non contavano fra di loro alcun seikko, tiravano come coscritti alle prime
               prove del bersaglio, mentre gli uomini di Sandokan, che erano tutti meravigliosi
               bersaglieri, di rado mancavano ai loro colpi.</p>
            <p>Sandokan che non voleva esporre troppo i suoi uomini al fuoco, per quanto
               irregolarissimo e pessimo, spingeva alacremente l'attacco, desideroso di venire
               all'arma bianca.</p>
            <p>Si era gettato a bandoliera la carabina ed aveva impugnata la sua terribile
               scimitarra, quell'arma che manovrata dal suo formidabile braccio, non poteva trovare
               alcuna difesa.</p>
            <p>Correva dinanzi ai suoi uomini, balzando come una vera tigre a destra ed a sinistra,
               urlando come una belva feroce: - Sotto, Tigrotti di Mompracem! All'attacco! - I
               dayachi ed i malesi, che non erano meno agili di lui, piombarono colle scimitarre in
               pugno addosso alla colonna assamese, come uno stormo di avvoltoi affamati.</p>
            <p>Sfondarla e fugare i nemici a gran colpi di sciabola, fu l'affare di pochi secondi.
               Una scarica di carabine li decise a sgombrare completamente la fronte d'attacco ed a
               rifugiarsi nella jungla.</p>
            <p>- Tutta quella gente non vale un seikko, - disse Sandokan. - Se il rajah conta su
               questi guerrieri è perduto.</p>
            <p>- Prima che possano riunirsi e ritentare l'attacco, raggiungiamo la collina, - disse
               Tremal-Naik. - Potrebbero ritornare alla caccia e tormentare la nostra marcia verso
               il villaggio.</p>
            <p>- E poi lassù potremo opporre una maggior resistenza, - aggiunse Sambigliong.</p>
            <p>- Voi parlate come generali prudenti, - disse Sandokan, sorridendo. - Riprendiamo la
               nostra corsa amici. - La collina non distava che cinque o seicento metri e sorgeva
               perfettamente isolata. Era una montagnola che spingeva la sua vetta a sette od
               ottocento piedi, e coi fianchi coperti da una lussureggiante vegetazione.</p>
            <p>La colonna, che si era riformata, attraversò a passo di corsa la distanza, sparando
               di quando in quando qualche colpo di fucile.</p>
            <p>L'ascensione fu compita in meno di mezz'ora, non ostante gli ostacoli opposti da
               tutta quella massa di piante e senza che gli assamesi avessero ritentato
               l'attacco.</p>
            <p>Giunti sulla cima, Sandokan fece accampare i compagni, onde accordare a loro un paio
               d'ore di riposo, ben meritato d'altronde, dopo una così lunga corsa attraverso la
               jungla, sempre battagliando; poi con Tremal-Naik e Kammamuri si inerpicò su una
               roccia che formava il culmine della collina, e che era affatto spoglia di qualsiasi
               vegetazione.</p>
            <p>Di lassù lo sguardo poteva dominare un immenso spazio, estendendosi tutto intorno la
               pianura.</p>
            <p>L'incendio continuava ancora nella jungla minacciando di estendersi fino sulle rive
               del Brahmaputra e verso la palude dei coccodrilli.</p>
            <p>Era un vero mare di fuoco, che aveva una fronte di cinque o sei miglia e che tutto
               divorava sul suo passaggio.</p>
            <p>Enormi colonne di fumo nerissimo e getti immensi di scintille, ondeggiavano su
               quell'immane braciere, avvolgendo già la foresta che si estendeva dietro la jungla.
               Perfino la vecchia pagoda di Benar era crollata, e non era rimasto in piedi che
               qualche pezzo di muraglia.</p>
            <p>Sandokan ed i suoi compagni volgendo gli sguardi verso levante, non tardarono a
               scoprire un piccolo villaggio, formato da una minuscola pagoda e da qualche centinaio
               di capanne.</p>
            <p>Si trovava molto lontano dall'incendio e fuori da qualsiasi pericolo, perché vaste
               risaie, coi canali pieni d'acqua, lo circondavano.</p>
            <p>- Non può essere che quello, - disse Sandokan additandolo ai compagni. - Non ne vedo
               altri in nessuna direzione.</p>
            <p>- E nemmeno io, - rispose Tremal-Naik. - Quanto credi che disti da noi?</p>
            <p>- Cinque miglia.</p>
            <p>- Una semplice corsa.</p>
            <p>- Sì, se gli assamesi ci lasceranno tranquilli.</p>
            <p>- Li vedi?</p>
            <p>- Sono sempre nascosti fra i kalam.</p>
            <p>- Che ci spiino?</p>
            <p>- Ne sono certo. Ci proveremo a ingannarli scendendo l'altro versante della collina.
               - Si lasciarono scivolare lungo la parete rocciosa, che aveva già una notevole
               pendenza e raggiunsero i loro compagni, che si erano accampati fra le piante.</p>
            <p>- Tutto va bene, almeno per ora - disse Sandokan a Surama. - Io spero di poter
               raggiungere il villaggio in un paio d'ore, tenuto conto delle difficoltà che
               incontreremo nella foresta.</p>
            <p>Se troveremo gli elefanti, faremo correre i seikki, se vorranno darci la caccia.</p>
            <p>- E Yanez? - chiese la giovane con angoscia.</p>
            <p>- Come ben puoi comprendere, pel momento, nulla possiamo fare per lui. La sua
               liberazione richiederà un certo tempo. D'altronde non inquietarti: egli non corre
               alcun pericolo, perché il rajah, convinto che sia un inglese, non oserà torcergli un
               capello.</p>
            <p>Tutt'al più lo farà tradurre alla frontiera bengalese.</p>
            <p>- E come potremo ritrovarlo poi?</p>
            <p>- Oh! Sarà lui che muoverà incontro a noi, quando gli giungerà la buona notizia che
               le Tigri di Mompracem ed i tuoi montanari hanno preso d'assalto la capitale del tuo
               futuro regno.</p>
            <p>Ah! mi dimenticavo di chiederti una preziosa notizia. Il Brahmaputra attraversa le
               tue montagne?</p>
            <p>- Sì.</p>
            <p>- Ha delle barche quella gente?</p>
            <p>- Bangle e anche dei grossi gonga.</p>
            <p>- Non speravo tanto, - disse Sandokan.</p>
            <p>Si sdraiò poi sotto un banano selvatico, accese la sua pipa e si mise a fumare con
               studiata lentezza, tenendo gli sguardi fissi sui kalam, in mezzo ai quali dovevano
               trovarsi ancora gli assamesi, non potendo allontanarsi in causa dell'incendio, che
               sbarrava a loro la ritirata verso il fiume. Gli altri lo avevano già imitato, chi
               fumando e chi masticando noci d'areca.</p>
            <p>Era trascorsa un'ora e fors'anche di più, quando Sandokan vide delle ombre umane
               scivolare fra i kalam e radunarsi presso una doppia fila di cespugli, che
               s'allungavano quasi ininterrottamente verso la base dell'altura.</p>
            <p>- In piedi amici, - comandò. - È il momento di sloggiare.</p>
            <p>- Che cosa succede ancora? - chiese Surama.</p>
            <p>- I tuoi futuri sudditi si preparano a snidarci, - rispose Sandokan, - ed io non ho
               alcun desiderio di aspettarli quassù.</p>
            <p>Preparate le vostre gambe, perché si tratta di fare una vera corsa. Tenetevi sempre
               fra le piante, finché avremo raggiunto il versante opposto. - Strisciando fra i
               sarmenti ed i cespugli e tenendosi al riparo dalle larghe foglie dei banani, la
               piccola colonna girò intorno alla roccia e raggiunse, inosservata, il pendio
               settentrionale, che si presentava ingombro di superbe mangifere, che formavano dei
               gruppi giganteschi di manghi e di areca dai tronchi contorti, legati strettamente fra
               di loro da un numero infinito di piante parassite, che avevano raggiunto delle
               lunghezze straordinarie.</p>
            <p>L'avanguardia fu costretta a riprendere il suo faticoso lavoro, per praticare un
               passaggio attraverso a quella muraglia di verzura, che non presentava alcuna
               apertura.</p>
            <p>Sandokan, sempre prudente, aveva rinforzata la sua retroguardia, non potendo venire
               il pericolo che dal versante opposto.</p>
            <p>Forse in quel momento gli assamesi avevano già attraversata la distanza che li
               separava dalla collina e stavano salendo, sicuri di sorprendere i fuggiaschi ancora
               accampati.</p>
            <p>Se loro salivano in fretta, anche i malesi ed i dayachi, scendevano non meno
               rapidamente, sfondando rabbiosamente quel caos di piante. Gli uomini
               dell'avanguardia, si cambiavano di cinque in cinque minuti, onde vi fossero sempre
               alla testa lavoratori freschi.</p>
            <p>La fortuna proteggeva certamente la colonna, poiché questa poté finalmente
               raggiungere la foresta, che Sandokan e Tremal-Naik avevano scorta dall'alto della
               roccia, e senza che fosse stato sparato un colpo di fucile, né da una parte, né
               dall'altra.</p>
            <p>Contrariamente a quanto avevano dapprima creduto, quella foresta era poco folta,
               essendo composta di piante di tek e di nagassi, ossia di alberi del ferro, vegetali
               che conservano una certa distanza e che non permettono, ai cespugli che nascono sotto
               le loro foglie, di svilupparsi troppo. La marcia poteva quindi ridiventare
               rapidissima come nell'ultimo tratto della jungla.</p>
            <p>Era bensì vero che anche gli assamesi, se avevano scoperta la pista, ciò che non era
               difficile col sentiero aperto dalle scimitarre, potevano a loro volta spingere
               l'inseguimento; ma già a Sandokan ormai poco importava, essendo sicuro che Bindar
               avrebbe già preparato gli elefanti.</p>
            <p>Già non distavano dal villaggio che un mezzo miglio, quando Sandokan e Tremal-Naik,
               udirono a echeggiare alle loro spalle alcuni spari, seguìti subito da una nutrita
               scarica di carabine.</p>
            <p>- Ci sono già addosso! - esclamò il primo arrestandosi.</p>
            <p>- La retroguardia ha risposto con un fuoco di fila - aggiunse il secondo.</p>
            <p>- Dieci uomini con me: gli altri con Kammamuri continuino la via. Vi raccomando di
               far preparare subito gli elefanti. - Dieci malesi si staccarono dalla colonna e
               seguirono a passo di corsa i due capi, che già rifacevano la via percorsa, armando le
               carabine.</p>
            <p>Dopo trecento passi s'incontrarono colla retroguardia, che era condotta da
               Sambigliong.</p>
            <p>- Siete stati attaccati? - chiese Sandokan.</p>
            <p>- Sì, da un piccolo gruppo di esploratori, che è fuggito a rompicollo alla nostra
               prima scarica.</p>
            <p>- Abbiamo dei feriti?</p>
            <p>- Nessuno, Tigre della Malesia.</p>
            <p>- Come mai quegli uomini ci hanno raggiunti così presto?</p>
            <p>- Correvano come gazzelle.</p>
            <p>- Sei ben sicuro che si siano dispersi?</p>
            <p>- Li abbiamo inseguiti per due o trecento metri.</p>
            <p>- Affrettatevi: il villaggio non è che a due passi e forse troveremo gli elefanti
               pronti. - Radunò i due piccoli drappelli e tornò indietro sempre di corsa, temendo
               che il grosso degli assalitori, si trovasse a poca distanza.</p>
            <p>Quando raggiunse la colonna, questa si trovava già intorno a cinque colossali
               elefanti, montati ognuno da un cornac e forniti della cassa destinata a contenere gli
               uomini.</p>
            <p>Bindar era con loro.</p>
            <p>- Ah, sahib! - esclamò il bravo ragazzo. - Quante inquietudini ho provato per te,
               vedendo l'incendio divorare la jungla e udendo tante scariche! Temevo che tu fossi
               stato sopraffatto ed i tuoi guerrieri distrutti.</p>
            <p>- Siamo gente diversa dagli indiani noi, - si limitò di rispondere Sandokan. - Vi
               sono altri elefanti nel villaggio?</p>
            <p>- Due soli ancora.</p>
            <p>- Basteranno questi a trasportare tutta la mia gente?</p>
            <p>- Sì, sahib. - Fece salire Surama sul primo elefante, poi diede ordine ai suoi uomini
               di occupare gli altri e di tenersi pronti a salutare con una buona scarica gli
               assalitori, nel caso che si mostrassero sul margine della foresta.</p>
            <p>Bindar s'arrampicò anche lui, coll'agilità d'una scimmia, sul primo elefante, che era
               montato, oltre che dalla futura regina, da Sandokan, da Tremal-Naik, da Kammamuri e
               da tre malesi, che si erano accomodati dietro la cassa sull'enorme dorso del
               bestione.</p>
            <p>- Avanti, cornac e spingete la corsa. Venti rupie di regalo, se li farete galoppare
               come cavalli spronati a sangue, - gridò Sandokan.</p>
            <p>Non ci voleva di più per incoraggiare i conduttori, che forse non guadagnavano tanto
               in un anno di servizio.</p>
            <p>Mandarono un lungo fischio stridulo impugnando, nel medesimo tempo, i corti arpioni e
               tosto i cinque colossali pachidermi si misero in marcia con passo rapidissimo, con
               quello strano dondolamento che dà l'impressione, a chi li monta, di trovarsi su un
               battello scosso ora dal rollio ed ora dal beccheggio.</p>
            <p>Bindar, che come abbiamo detto, si trovava sull'elefante montato da Sandokan, aveva
               dato ordine ai cornac di risalire verso il sud-est, seguendo la lunga e stretta
               frontiera bengalese, che si frappone come un cuscinetto fra il Boutam e l'Assam,
               avvolgendo quest'ultimo stato a settentrione ed a levante, in modo da separarlo dai
               montanari dell'Himalaya e dai montanari della vicina Birmania.</p>
            <p>Makum, l'antica capitale del piccolo principato, retto dal padre di Surama, ultima
               cittadella della frontiera assamese, doveva essere la meta della loro corsa.</p>
            <p>Appena oltrepassate le risaie, che si estendevano tutte intorno al villaggio per uno
               spazio considerevole, i cinque elefanti si trovarono in mezzo alle eterne jungle, che
               seguono, per centinaia e centinaia di miglia, la riva destra del Brahmaputra,
               spingendosi quasi ininterrottamente fino ai primi scaglioni della catena del Dapha
               Bum e dell'Harungi.</p>
            <p>La foresta che stavano per attraversare, non era così fitta come quella di Benar,
               tuttavia aveva anche questa immense distese di bambù di dimensioni straordinarie,
               ottime per servire d'agguato a uomini ed a belve, infinite distese di kalam e di
               cespugli; però non mancavano le piante d'alto fusto, come tara, pipal, palas e
               palmizi splendidi, che allargavano smisuratamente le loro foglie dentellate o
               frangiate.</p>
            <p>Sandokan che s'aspettava da un momento all'altro qualche brutta sorpresa da parte
               degli assamesi, i quali potevano essersi accorti della nuova direzione presa dai
               fuggiaschi, raccomandò ai suoi uomini di non deporre le carabine e di sorvegliare
               attentamente le macchie.</p>
            <p>Era sicuro di non passarla liscia, quantunque gli elefanti s'avanzassero colla
               velocità di cavalli spinti a buon galoppo.</p>
            <p>Più innanzi le cose si sarebbero certamente cambiate, poiché i nemici per quanto
               lesti corridori, non avrebbero potuto resistere a lungo alla corsa indiavolata degli
               elefanti, ma pel momento era da aspettarsi qualche brutto giuoco.</p>
            <p>- Tu temi qualche altra sorpresa, è vero? - gli chiese Tremal-Naik, senza cessare di
               osservare attentamente le folte macchie dei bambù, che gli elefanti costeggiavano,
               aprendosi un passaggio a gran colpi di proboscide, quando se le trovavano
               dinanzi.</p>
            <p>- Dubito sempre, e poi mi sembra impossibile che quegli uomini abbiano interrotto
               così bruscamente l'inseguimento. Devono averci scorti e mi aspetto, fra queste
               macchie, qualche colpo di testa. - In quel momento, con sorpresa di tutti, gli
               elefanti, che fino allora avevano continuato ad accelerare la corsa, la rallentarono
               bruscamente.</p>
            <p>- Ehi, cornac, che cos'ha il tuo elefante-pilota? - chiese Tremal-Naik, che si era
               subito accorto. - Sente la vicinanza di qualche tigre forse? Noi siamo uomini da
               ammazzarne anche una dozzina.</p>
            <p>- Pessimo terreno, signore - rispose il conduttore crollando il capo.</p>
            <p>- Vuoi dire?</p>
            <p>- Che le ultime piogge hanno reso il terreno eccessivamente fangoso e che le zampe
               dei nostri animali affondano fino al ginocchio. Non mi aspettavo una simile
               sorpresa.</p>
            <p>- Non possiamo deviare?</p>
            <p>- Altrove il terreno non sarà migliore. Vi è dell'argilla sotto questa jungla e le
               acque stentano a filtrare. - Sandokan e Tremal-Naik si alzarono guardando il terreno.
               Apparentemente sembrava asciutto alla superficie, ma guardando le larghe impronte,
               lasciate dagli elefanti, si poteva facilmente comprendere come sotto esistesse una
               riserva d'acqua, poiché quei buchi si erano subito riempiti d'un liquido fangoso ed a
               quanto sembrava, tenacissimo.</p>
            <p>- Ehi, cornac, cerca di spingere più che puoi il tuo elefante, - disse Sandokan.</p>
            <p>- Farò il possibile, signore. - I cinque pachidermi non sembravano troppo contenti di
               aver incontrato quel terreno, che arrestava il loro slancio. Barrivano sordamente,
               agitavano la tromba e le grandi orecchie e scuotevano le loro teste massicce,
               manifestando il loro mal umore.</p>
            <p>Nondimeno, quantunque affondassero di quando in quando fino al ginocchio e provassero
               talvolta qualche difficoltà ad estrarre le loro zampacce da quel fango tenace, come
               se avessero compreso che dalla loro velocità dipendeva la salvezza degli uomini che
               li montavano, facevano sforzi prodigiosi, per non rallentare troppo la corsa.</p>
            <p>Disgraziatamente, di passo in passo che s'avanzavano, il terreno diventava sempre
               meno resistente. L'acqua ed il fango sprizzavano da tutte le parti, macchiando le
               rosse gualdrappe dei pachidermi.</p>
            <p>Era soprattutto sotto i bambù che si trovava maggior copia di materia liquida: là gli
               elefanti non potevano scorgere dove ponevano i piedi; avanzavano a passo quasi d'uomo
               e non cessavano di barrire, segnalando così la loro presenza, mentre Sandokan avrebbe
               desiderato il più scrupoloso silenzio.</p>
            <p>Una buona mezz'ora era trascorsa, da che avevano lasciato il villaggio, quando
               Bindar, che si teneva dietro al cornac del primo elefante, con una mano stretta
               sull'orlo della cassa, avendo nell'altra la carabina, si lasciò sfuggire una
               esclamazione. Quasi nell'istesso momento l'elefante si fermava, alzando rapidamente
               la tromba e fiutando l'aria a diverse altezze.</p>
            <p>- Che cos'hai, Bindar? - chiese subito Sandokan, alzandosi precipitosamente.</p>
            <p>- Ho veduto dei bambù ad agitarsi, - rispose l'indiano.</p>
            <p>- Dove?</p>
            <p>- Sulla nostra sinistra.</p>
            <p>- Che vi sia qualche tigre? Mi pare che l'elefante sia inquieto.</p>
            <p>- Una bâgh non spaventerebbe questi cinque colossi, che marciano uno addosso
               all'altro. Deve aver fiutato qualche cosa d'altro.</p>
            <p>- Fermo, cornac!</p>
            <p>- L'elefante non avanza più, - rispose il conduttore.</p>
            <p>- Preparate le armi! - continuò Sandokan, alzando la voce.</p>
            <p>Malesi e dayachi si erano alzati come un solo uomo, armando le carabine.</p>
            <p>Anche gli altri elefanti, che si erano stretti contro il primo, manifestavano una
               certa inquietudine.</p>
            <p>Trascorsero alcuni minuti senza che alcun che di straordinario accadesse. I bambù non
               si erano più mossi, eppure i pachidermi non si erano ancora interamente
               tranquillizzati.</p>
            <p>Sandokan, che era impaziente di guadagnare via, stava per ordinare ai cornac di
               riprendere la marcia, quando alcune detonazioni scoppiarono entro un macchione di
               bambù, che si estendeva a circa duecento metri dai pachidermi.</p>
            <p>- Gli assamesi! - esclamò Sandokan. - Fuoco là in mezzo! - I malesi dapprima, poi i
               dayachi con un intervallo di pochi secondi, fecero una scarica poderosa, mentre
               l'elefante-pilota mandava un barrito spaventevole, rovesciandosi addosso ai
               compagni.</p>
            <p>Qualche palla doveva averlo colpito, poiché gli altri si mantennero impassibili, come
               brave bestie, abituate al fuoco.</p>
            <p>Gli assamesi non risposero più. A giudicare dai movimenti disordinati dei bambù,
               dovevano aver battuto precipitosamente in ritirata, per paura forse di dover subire
               una carica furiosa da parte dei pachidermi.</p>
            <p>- Quindici uomini vadano a esplorare quella macchia! - gridò Sandokan. - Se il nemico
               resiste, ripiegatevi verso di noi facendo fuoco. - Le scale furono gettate ed un
               drappello composto di dayachi e di malesi, sotto la guida del vecchio Sambigliong, si
               slanciò attraverso il pantano, balzando fra i bambù e le erbe, le cui radici
               opponevano una certa resistenza.</p>
            <p>Sandokan e gli altri, dall'alto delle casse, sorvegliavano intanto la macchia, pronti
               a sostenere i loro compagni.</p>
            <p>L'elefante-pilota continuava a lanciare barriti formidabili e ad indietreggiare, non
               ostante le buone parole che gli diceva il suo conduttore.</p>
            <p>- Ha ricevuto certamente una palla nel corpo, - disse Tremal-Naik a Sandokan.</p>
            <p>- Mi spiacerebbe che fosse stato ferito gravemente, - rispose la Tigre della Malesia.
               - È bensì vero che ce ne rimangono altri quattro.</p>
            <p>- Cornac, va' a un po' a vedere dove è stato toccato.</p>
            <p>- Sì, signore - rispose il conduttore raggiungendo rapidamente la scala di corda e
               lasciandosi scivolare sul pantano.</p>
            <p>Girò intorno al pachiderma osservandolo attentamente lungo i fianchi e si arrestò
               presso la gamba sinistra posteriore.</p>
            <p>- Dunque? - chiese Tremal-Naik.</p>
            <p>- Sanguina qui, signore - rispose il cornac. - Ha ricevuto una palla presso
               l'articolazione.</p>
            <p>- Ti sembra grave la ferita? - Il conduttore scosse il capo a più riprese, poi disse:
               - Durerà finché potrà. Questi colossi posseggono una forza prodigiosa, eppure sono
               d'una sensibilità estrema e guariscono difficilmente.</p>
            <p>- Puoi fare una fasciatura?</p>
            <p>- Mi proverò, signore, tanto per arrestare il sangue. Estrarre il proiettile, che si
               è cacciato sotto la pelle, sarebbe impossibile.</p>
            <p>- Fa' presto. - In quel momento Kammamuri ed il suo drappello ritornavano.</p>
            <p>- Fuggiti? - chiese Sandokan.</p>
            <p>- Scomparsi ancora - rispose il maharatto.</p>
            <p>- Canaglie! Non hanno il coraggio d'affrontarci in campo aperto.</p>
            <p>- Li ritroveremo più innanzi, se gli elefanti non trovano un terreno migliore.
               Subiremo delle imboscate finché non potremo galoppare furiosamente.</p>
            <p>- Continua il fango?</p>
            <p>- Sempre.</p>
            <p>- Montate e tenete sempre pronte le carabine. - Malesi e dayachi s'inerpicarono come
               tanti scoiattoli su per le scale di corda, seguiti poco dopo dal cornac
               dell'elefante-pilota, che era riuscito ad arrestare l'emorragia.</p>
            <p>- Avanti! - comandò Sandokan. - Vedremo che cosa sapranno fare quei dannati assamesi.
               - 27. La carica degli jungli-kudgia Qualche minuto dopo la piccola colonna riprendeva
               l'interminabile ritirata attraverso le jungle, ritirata che rassomigliava, in certo
               qual modo, a quella famosa compiuta attravero il Bundelkund da Tantia Topi, il
               celebre generalissimo degli insorti indiani del 1857, che per un anno intero, insieme
               alla bellissima rhani di Jhansie, tenne in iscacco ben tre corpi d'inglesi.</p>
            <p>Gli elefanti s'avanzavano sempre prudentemente, tastando prima il fango per
               assicurarsi della solidità del sottosuolo e aspirando l'acqua, che trapelava dalle
               buche aperte dalle loro zampacce.</p>
            <p>L'elefante-pilota, che si era di già calmato, teneva sempre la testa alta e indicava
               ai compagni, con dei sordi barriti, la via da tenersi.</p>
            <p>L'istinto di quell'animale, il più grosso dei cinque, era assolutamente meraviglioso,
               poiché sapeva scegliere, anche di primo acchito, il posto dove poteva procedere più
               speditamente.</p>
            <p>Degli assamesi non si scorgeva alcuna traccia, tuttavia Sandokan e Tremal-Naik erano
               più che certi che non avrebbero rinunciato all'inseguimento.</p>
            <p>La marcia continuava, sempre lentissima, mettendo a dura prova i muscoli dei
               pachidermi.</p>
            <p>Le macchie di bambù, ora altissimi ed ora invece bassi, grossi e assai spinosi, si
               susseguivano quasi senza interruzione, ma i banchi di fango non accennavano a
               terminare tanto presto. Pareva che quella jungla fosse stata un giorno il fondo di
               qualche immensa palude.</p>
            <p>Corvi, bozzagri e cicogne, s'alzavano in grandi stormi all'appressarsi degli
               elefanti. Altre volte erano bande di superbi pavoni, volatili ritenuti sacri dagli
               indiani perché rappresentano, secondo le loro strane leggende, la dea Sarasvati, che
               protegge le nascite ed i matrimoni; oppure coppie di sâras, meglio conosciute sotto
               il nome di gru antigone, le più belle della famiglia, avendo le penne setacee di una
               splendida tinta grigio perla, e la testa che è piccola, adorna di piume rosse del più
               bell'effetto. Sono anche le più grosse perché raggiungono sovente l'altezza di un
               metro e mezzo ed al pari dei pavoni sono venerate, rappresentando l'emblema della
               fedeltà coniugale, e forse non a torto, perché vanno sempre appaiate.</p>
            <p>Si scorgevano pure cani selvaggi dal pelame corto e bruno fulvo, a scappare
               attraverso le macchie, e qualche tcita, graziosa e piccola pantera dell'India, che si
               addomestica con molta facilità e che viene adoperata per la caccia degli
               antilopi.</p>
            <p>Per due ore i pachidermi continuarono a lottare in mezzo ai pantani, facendo subire
               alle persone che li montavano delle brusche scosse; poi avendo trovato un pezzo di
               terreno sodo, che formava come una striscia di qualche centinaio di passi su tre o
               quattro metri d'altezza, tutto coperto di erbe palustri, grosse come lame di
               sciabole, di cui sono ghiotti tutti i pachidermi, di comune accordo, si
               arrestarono.</p>
            <p>- Sono stanchi, - disse il cornac dell'elefante-pilota, volgendosi verso Sandokan. -
               E poi qui hanno trovato il loro pasto.</p>
            <p>- Avrei amato meglio che continuassero fino a trovare il terreno duro.</p>
            <p>- Non deve essere lontano, signore. Vedo all'orizzonte una linea oscura. Laggiù vi
               devono essere delle foreste di palas e quelle piante non si sviluppano nei terreni
               acquitrinosi.</p>
            <p>D'altronde le nostre bestie non chiederanno che qualche ora di riposo.</p>
            <p>- Approfitteremo per fare colazione, se avremo ancora viveri bastanti.</p>
            <p>- Faremo presto a provvederci di buoni arrosti, - disse Tremal-Naik. - I volatili
               sono numerosi e abbiamo due buoni fucili da caccia.</p>
            <p>- Accettato, - rispose Sandokan. - Così faremo una piccola punta verso il
               settentrione, per vedere se gli assamesi continuano a seguirci. - Scesero tutti
               improvvisando un accampamento in mezzo alle typha elephantina, come chiamano i
               botanici quelle piante; ma i viveri non erano sufficienti per tante bocche. Non v'era
               che un mezzo sacco di biscotti e una mezza dozzina di scatole di carne
               conservata.</p>
            <p>Fu quindi decisa subito una partita di caccia, anche per mettere in serbo un po' di
               cibo, non essendo le jungle sempre popolate di volatili grossi come i pavoni ed i
               sâras.</p>
            <p>Sandokan e Tremal-Naik si armarono di fucili a doppia canna, di fabbrica inglese,
               carichi di pallettoni e balzarono risolutamente in mezzo al pantano, seguìti da
               quattro malesi muniti di carabine e di scimitarre per scortarli.</p>
            <p>Attraversato una specie di canale fangoso, trovarono un altro strato di terreno
               solido, tutto ingombro di bambù, che pareva avesse una estensione maggiore di quello
               dove si erano arrestati gli elefanti.</p>
            <p>In mezzo a quelle canne giganti, dalle foglie verdi pallide, i volatili abbondavano
               straordinariamente. Gru, pavoni, oche, pappagalli, volteggiavano in tutti i sensi,
               insieme a grossi stormi di anitre bramine, senza manifestare troppa paura per la
               presenza di quei cacciatori.</p>
            <p>Sandokan e Tremal-Naik non tardarono ad aprire il fuoco e siccome erano entrambi
               valentissimi cacciatori, in pochi minuti un buon numero di volatili furono raccolti
               dai quattro malesi di scorta.</p>
            <p>Continuando a trovare terreno resistente, s'avanzarono ancora, impegnandosi in mezzo
               ad una pianura molto vasta, che era coperta di folti cespugli ed anche da qualche
               piccolo gruppo di palmizi.</p>
            <p>- Ecco un posto che servirà magnificamente ai nostri elefanti, - disse Sandokan al
               bengalese. - Li faremo deviare su questo terreno, così potranno galoppare a loro
               agio.</p>
            <p>- È anche un luogo propizio per fare delle grosse cacce,- aggiunse il bengalese che
               si era bruscamente arrestato.</p>
            <p>- Che cos'hai veduto?</p>
            <p>- Della selvaggina, bensì pericolosa, ma molto grossa.</p>
            <p>- Non vedo che dei sâras volare dinanzi a noi.</p>
            <p>- Guarda presso quella macchia, che si stende a duecento passi da noi. È ben uno
               jungli-kudgia quello.</p>
            <p>- Un bufalo selvaggio, vuoi dire?</p>
            <p>- Sì, Sandokan.</p>
            <p>- Fra mezz'ora ti saprò dire se le sue bistecche sono veramente squisite, come ho
               udito affermare più volte.</p>
            <p>- Fa' nascondere i tuoi uomini e cambiamo le armi. Quelle bestie sono a prova di
               spingarda. - Presero due carabine colle relative munizioni, diedero ordine alla
               scorta di cacciarsi in mezzo ad un cespuglio e si allontanarono, tenendosi curvi,
               onde non farsi scoprire prima di giungere a buon tiro.</p>
            <p>Si trattava veramente d'uno di quei giganteschi bufali che, in fatto di statura,
               nulla hanno da perdere, nel confronto, coi bisonti dell'America settentrionale, colla
               testa corta, colla fronte alta e larga, armata di due corna ovali, e fortemente
               appiattite, curvantesi dapprima indietro per rialzarsi poi in avanti, il collo grosso
               e breve, il dorso gibboso ed il pelame rossiccio.</p>
            <p>Dopo le tigri sono le bestie più pericolose che s'incontrano nelle jungle, potendo
               gareggiare coi formidabili rinoceronti, quantunque per mole siano inferiori a
               questi.</p>
            <p>Raggiungono tuttavia sovente i tre metri, dal muso all'origine della coda, e
               un'altezza di un metro e ottanta centimetri, e hanno la pelle così spessa, che si
               adopera per fare degli scudi resistentissimi, a prova di sciabola.</p>
            <p>Sono inoltre irascibili, coraggiosi fino alla pazzia e una volta in corsa, non
               s'arrestano nemmeno dinanzi ad un esercito di cacciatori. Non temono, d'altronde, né
               le tigri, né le pantere e non esitano ad impegnare, con quei terribili predoni, dei
               furiosi combattimenti.</p>
            <p>Lo jungli-kudgia scoperto da Tremal-Naik pascolava tranquillamente lungo il margine
               della macchia, senza manifestare alcuna apprensione, quantunque quegli animali
               abbiano un udito finissimo, che li compensa largamente della loro pessima vista.</p>
            <p>Fu appunto quella tranquillità che non fece buon effetto sul bengalese, che conosceva
               profondamente le abitudini di quegli animali, avendoli già cacciati per molti anni
               nelle Sunderbunds del Gange.</p>
            <p>- Quella calma non mi rassicura affatto, - disse a mezza voce a Sandokan, che
               strisciava a qualche passo di distanza. - Non deve essere solo. Già di solito
               marciano a branchi e piuttosto numerosi.</p>
            <p>- Ammazziamo quello li intanto, - disse Sandokan che non voleva rinunciare a quella
               grossa preda. - Dietro di noi abbiamo i malesi imboscati. A me il primo colpo. - Lo
               jungli-kudgia si presentava magnificamente per un buon colpo, poiché in quel momento
               offriva al tiratore il suo largo petto, lasciando così indifeso il cuore.</p>
            <p>Una detonazione secca rimbombò, facendo scappare le gru ed i pavoni, che stavano
               nascosti in mezzo ai bambù.</p>
            <p>Il bisonte indiano, colpito un po' sotto la spalla sinistra, mandò un lungo muggito,
               abbassò rapidamente la testa e si avventò verso il luogo ove vedeva ancora ondeggiare
               la nuvola di fumo.</p>
            <p>Quella corsa furibonda non durò più di due secondi, poiché stramazzò pesantemente a
               meno di venti passi dal cacciatore, agitando pazzamente le zampe.</p>
            <p>Era appena caduto, quando i cespugli s'aprirono impetuosamente, sotto un urto
               irresistibile e quindici o venti bufali, di statura gigantesca, irruppero attraverso
               la jungla, lanciati ad una carica spaventosa.</p>
            <p>- Gambe, Sandokan! - urlò Tremal-Naik, facendo fuoco a casaccio, quantunque fosse
               sicuro di non arrestare quei furibondi colossi.</p>
            <p>I due cacciatori che avevano le ali ai piedi, in pochi istanti raggiunsero i malesi,
               traendo i bufali nella loro corsa sfrenata; poi balzarono in mezzo al pantano,
               salvandosi a tempo in mezzo agli elefanti.</p>
            <p>Alle loro grida d'allarme, tutti gli accampati, credendo a un nuovo attacco degli
               assamesi, erano balzati in piedi, afferrando le carabine, mentre i cornac facevano
               rialzare precipitosamente i pachidermi, che si erano coricati per meglio brucare le
               alte e durissime typha.</p>
            <p>I bisonti, dopo essersi arrestati un momento presso i cespugli, dove poco prima si
               erano tenuti nascosti i malesi, sperando forse che i cacciatori si fossero imboscati
               là in mezzo, avevano ripresa la loro carica indiavolata, tutto abbattendo sul loro
               passaggio.</p>
            <p>Parevano tanti enormi proiettili scagliati da qualche colossale pezzo di marina,
               tanto era il loro impeto.</p>
            <p>I bambù, che come si sa, sono resistentissimi, cadevano falciati dai robusti zoccoli
               di quei demoni, come se fossero semplici giunchi.</p>
            <p>Giunti dinanzi allo strato fangoso, s'arrestarono di colpo, piegandosi fino a terra e
               accavallandosi gli uni sopra gli altri.</p>
            <p>- Per Siva! - esclamò Kammamuri, raggiungendo rapidamente i suoi padroni, che si
               erano messi in salvo sul loro elefante. - Altro che assamesi! Questi sono ben più
               pericolosi di quei poltroni!...</p>
            <p>- Avanti, cornac! - gridò Tremal-Naik. - Se passano lo strato fangoso, assaliranno
               gli elefanti.</p>
            <p>- E voialtri aprite il fuoco! - comandò Sandokan, vedendo che anche tutti i suoi
               uomini erano già montati.</p>
            <p>Otto o dieci colpi di carabina rimbombarono, ma non ottennero altro effetto, che
               quello di rendere maggiormente furiosi gli jungli-kudgia.</p>
            <p>Gli elefanti, aizzati dai cornac, si erano già lanciati coraggiosamente nella
               fanghiglia, avanzandosi frettolosamente, temendo di dover provare la robustezza e
               l'acutezza di quelle terribili corna.</p>
            <p>I bisonti, vedendoli allontanarsi, anziché calmarsi si misero a muggire
               spaventosamente ed a spiccare salti; poi si provarono a gettarsi a loro volta nel
               pantano, ma accorgendosi che le loro gambe, che non avevano lo spessore di quelle
               degli elefanti, sprofondavano interamente, rimontarono lo strato duro, seguendo su
               quello i fuggiaschi.</p>
            <p>- Che non vogliano lasciarci? - chiese Sandokan che cominciava ad inquietarsi. -
               Avrei desiderato meglio incontrare gli assamesi.</p>
            <p>- Quegli animali sono testardi ed eccessivamente vendicativi - rispose Tremal-Naik. -
               Aspetteranno che i nostri elefanti trovino un terreno solido per darci battaglia.</p>
            <p>- Spero che prima di allora saranno ben decimati.</p>
            <p>- Non ci rimane altro da fare, amico.</p>
            <p>- Non sono che a trecento metri, e le nostre carabine hanno una portata più che
               doppia.</p>
            <p>- Gli è che il dondolìo degli elefanti renderà il nostro tiro molto difficile. -
               Sandokan prese la carabina, si piantò per bene sulle gambe, appoggiando il petto
               contro l'orlo superiore della cassa, e puntò l'arma, aspettando che l'elefante pilota
               trovasse qualche punto su cui poggiare con minor violenza, le sue zampacce.</p>
            <p>Trascorse qualche minuto, poi Sandokan lasciò partire il colpo, approfittando d'un
               istante di sosta del pachiderma.</p>
            <p>La palla, quantunque ben diretta, andò a spezzare una delle corna del bisonte, che
               guidava la truppa e che era il più colossale di tutti.</p>
            <p>L'animale si fermò un momento, sorpreso, senza dubbio, di vedersi cadere dinanzi una
               delle sue principali difese; poi riprese tranquillamente la marcia, come se nulla
               fosse avvenuto.</p>
            <p>- Saccaroa! - esclamò Sandokan, deponendo l'arma ancora fumante, per prenderne
               un'altra che gli porgeva Kammamuri. - Quegli animali valgono i rinoceronti.</p>
            <p>- Te l'ho detto, - disse Tremal-Naik.</p>
            <p>Sandokan tornò a puntare l'arma, mirando ancora il capo-fila, essendosi promesso di
               abbatterlo a qualunque costo.</p>
            <p>Due minuti dopo un altro sparo rimbombava e la palla passava oltre senza aver colpito
               nessuno del branco.</p>
            <p>- Tu sprechi il piombo, - disse il bengalese.</p>
            <p>- Ho ancora una palla.</p>
            <p>- Confesserai almeno che si spara male, stando sul dorso d'un elefante, e che per
               distruggere tutto quel branco, dovremmo consumar tutte le munizioni.</p>
            <p>- Ciò che non desidero affatto, non sapendo se gli assamesi ci seguono ancora o, se
               sono tornati indietro.</p>
            <p>- Uhm! Lo dubito: sono testardi come gli jungli-kudgia. - Riprese la carabina e per
               la terza volta l'alzò, aspettando il momento favorevole.</p>
            <p>Una nuova fermata dell'elefante pilota, il quale era sprofondato nel fango fino alle
               ginocchia, rimanendo immobile per qualche istante, gli permise di sparare il suo
               ultimo colpo.</p>
            <p>Il bisonte mandò un lunghissimo muggito, poi si fermò bruscamente abbassando la testa
               fino quasi al suolo, colla lingua pendente.</p>
            <p>Tutto il branco si era fermato, guardandolo e muggendo. Aveva compreso che il capo
               doveva essere stato gravemente ferito.</p>
            <p>Il colossale bisonte non accennava a muoversi. Tenera sempre la testa bassa e dalla
               sua bocca, assieme ad una bava sanguigna, uscivano dei rauchi muggiti, che
               diventavano rapidamente fiochi.</p>
            <p>- Sta per morire! - esclamò Sandokan.</p>
            <p>In quel momento il bisonte cadde sulle ginocchia, affondando il muso nel fango. Tentò
               ancora di rimettersi in piedi; le forze invece bruscamente gli mancarono e si
               rovesciò su un fianco.</p>
            <p>- Pare che sia proprio morto, è vero Tremal-Naik? - disse Sandokan, tutto lieto di
               quel successo insperato.</p>
            <p>- Tu hai provveduto agli sciacalli ed ai cani selvaggi una buona preda, che avrebbe
               servito a meraviglia anche a noi, - rispose il bengalese. - Tu tiri, come Gengis-khan
               lanciava le sue frecce.</p>
            <p>- Non lo conosco, né mi occupo di sapere chi sia.</p>
            <p>- Un meraviglioso conduttore di esercito ed un famoso arciere. - I bisonti, dopo
               d'aver fiutato a più riprese il loro capo e di aver manifestata la loro rabbia con
               muggiti possenti, avevano ripresa la marcia, camminando quasi parallelamente agli
               elefanti.</p>
            <p>Vi era da augurarsi che quel pantano si prolungasse indefinitivamente, o almeno fino
               alle falde delle montagne di Sadhja, ciò che era impossibile a sperarsi.</p>
            <p>Per altre due ore gli elefanti continuarono a marciare, ostinatamente seguìti dai
               bisonti. Trovato un altro strato solido, che formava come un isolotto in mezzo alla
               fanghiglia della circonferenza di tre o quattrocento passi e coperto d'alberi di
               varie specie, Sandokan comandò una seconda fermata.</p>
            <p>Era una precauzione necessaria, poiché il mezzodì era già trascorso e continuando ad
               avanzare, senza alcun riparo, potevano buscarsi qualche terribile colpo di sole, non
               meno fatale del morso dei velenosissimi cobra-capello.</p>
            <p>D'altronde tutti avevano fame, non avendo potuto prepararsi la colazione durante la
               prima fermata, in causa dell'attacco furioso degli jungli-kudgia.</p>
            <p>Il luogo non era stato scelto male, poiché un largo canale fangoso li difendeva
               dall'attacco di quei testardi animali; e poi su quell'isolotto assieme a parecchie
               palme ed a piante d'areca, si vedevano degli ham, ossia dei manghi, carichi di frutta
               oblunghe di tre o quattro pollici di lunghezza, che sotto la buccia dura e
               verdognola, contengono una polpa giallastra, d'un sapore aromatico squisitissimo e
               salubre se ben matura.</p>
            <p>Il campo fu subito improvvisato alla meglio, all'ombra delle piante, poiché anche gli
               elefanti soffrono assai il calore; anzi tenendoli troppo esposti, corrono il pericolo
               di veder la loro pelle screpolarsi, formando così delle piaghe nella carne viva, che
               sono talvolta difficilissime a guarirsi. Gli è perciò che i loro cornac li spalmano
               di grasso, specialmente sulla testa.</p>
            <p>Furono accesi parecchi fuochi e furono messi ad arrostire i volatili abbattuti da
               Sandokan e da Tremal-Naik.</p>
            <p>Mentre gli arrosti rosolavano infilzati nelle bacchette di ferro delle carabine, e
               attentamente sorvegliati da una mezza dozzina di cuochi improvvisati, Sandokan,
               Surama ed il bengalese, scortati da alcuni dayachi, esploravano l'isolotto, per far
               raccolta di frutta, non avendo ormai più nemmeno un biscotto.</p>
            <p>La loro gita non fu inutile, poiché oltre a molli manghi, furono tanto fortunati da
               scoprire un paio di mahuah, piante preziosissime, che non a torto vengono chiamate la
               manna delle jungle, perché danno, dopo la caduta dei fiori, che sono pure
               mangiabilissimi, quantunque sappiano di muschio, delle grosse frutta col mallo
               violaceo, contenenti delle mandorle bianche eccellenti, lattiginose, colle quali gli
               indiani si preparano delle focacce gustosissime, che surrogano benissimo il pane.</p>
            <p>La colazione, abbondantissima, essendo tutti i volatili grossissimi, fu divorata in
               pochi minuti; poi tutti, Sandokan e Tremal-Naik eccettuati, si stesero sotto la
               fresca ombra delle palme, a fianco degli elefanti, i quali stavano consumando una
               enorme provvista di teneri rami e di foglie, non potendosi dare a loro né farina di
               frumento impastata, né la solita libbra di ghi per ciascuno, ossia di burro
               chiarificato.</p>
            <p>I due capi, che sospettavano sempre un attacco degli assamesi, e che da veri
               avventurieri non sentivano bisogno di riposarsi, avevano riprese le loro armi, per
               sorvegliare le due rive dell'isolotto. Volevano anche assicurarsi di ciò che facevano
               i bisonti, che poco prima avevano veduto ancora gironzolare al di là della
               fanghiglia.</p>
            <p>Percorso l'isolotto tutto all'ingiro, scorsero nuovamente gli jungli-kudgia. Si erano
               sdraiati al di là del canalone, brucando le dure erbe palustri che crescevano presso
               di loro.</p>
            <p>Vedendo apparire i due cacciatori, in un attimo furono tutti in piedi, cogli occhi
               iniettati di sangue, sferzandosi rabbiosamente i fianchi colle loro lunghe code
               infioccate.</p>
            <p>Muggivano ferocemente e dimenavano freneticamente le teste, come se si provassero ad
               avventare delle cornate.</p>
            <p>- Qui non siamo più sul dorso degli elefanti, - disse Sandokan. - È questo il momento
               di decimarli. - Accostò le mani alle labbra e mandò un lungo fischio. Subito malesi e
               dayachi si precipitarono verso la riva.</p>
            <p>- Fucilatemi quelle canaglie, - disse a loro Sandokan. - È tempo di finirla con
               questo inseguimento che dura da troppo tempo. - Fu una scarica terribilissima quella
               che partì. Su diciotto bisonti, undici caddero morti o moribondi; gli altri, vista la
               mala parata, si allontanarono a corsa sfrenata, mettendosi in salvo fra le moltissime
               macchie di bambù, che coprivano la jungla settentrionale.</p>
            <p>I nostri fuggiaschi non scorgendo più i bisonti, fecero ritorno all'accampamento,
               sicuri di potersi finalmente riposare senz'essere più disturbati.</p>
            <p>Verso le quattro pomeridiane, quando l'intenso calore cominciava a scemare,
               l'accampamento fu levato e gli elefanti, sempre preceduti dal pilota, riprendevano le
               mosse.</p>
            <p>Mezz'ora dopo ritrovavano finalmente il terreno solido. La jungla paludosa era stata
               attraversata e cominciava quella secca, con distese di eterni bambù lisci e spinosi,
               di erbe altissime semi-bruciate dal solleone, di immensi cespugli con qualche gruppo
               di mindi, quei graziosi arbusti dalla corteccia bianchiccia, foglie verdi pallide e
               lunghi grappoli di fiori, d'un giallo delicato e dal profumo delizioso.</p>
            <p>Era il momento di spingere i pachidermi a gran corsa, per lasciare definitivamente
               indietro gli assamesi, se ancora li seguivano.</p>
            <p>Una brutta sorpresa però attendeva i fuggiaschi e si preparavano a offrirla gli
               implacabili bisonti.</p>
            <p>Nessuno più pensava a quegli animali, che non si erano fatti più vedere dopo la
               disastrosa sconfitta, che avevano subìta sul margine della fanghiglia, quando una
               improvvisa agitazione si manifestò fra gli elefanti.</p>
            <p>Il pilota pel primo si era fermato dimenando la proboscide e lanciando dei sonori
               barriti.</p>
            <p>- In guardia, signori! - gridò il cornac, volgendosi verso Sandokan e Tremal-Naik,
               che si erano alzati scrutando le folte macchie che li circondavano.</p>
            <p>- Noi abbiamo dimenticato gli jungli-kudgia, - disse Tremal-Naik.</p>
            <p>- Ancora quelle canaglie! - esclamò Sandokan furioso.</p>
            <p>- T'ho già detto che tu non li conosci.</p>
            <p>- Questa volta li stermineremo!</p>
            <p>- Non ci resta altro da fare, se vogliamo continuare tranquillamente la marcia. -
               Sandokan alzò la voce.</p>
            <p>- Tenetevi pronti tutti! Fuoco accelerato e mirate meglio che potete. - Gli elefanti,
               malgrado i colpi d'arpione, non si muovevano e non cessavano di barrire. Si erano
               piantati solidamente sulle zampacce, colla proboscide ben alta, pronta a vibrare
               colpi vigorosi e le teste basse colle lunghe zanne tese innanzi.</p>
            <p>Avevan fiutato il pericolo prima degli uomini e si preparavano a sostenere
               gagliardamente l'urto degli avversari, proteggendosi vicendevolmente i fianchi, per
               non farsi sventrare dalle aguzze corna di quegli indemoniati animali.</p>
            <p>I malesi ed i dayachi, tutti appoggiati ai bordi delle casse, colle dita sui
               grilletti delle carabine, erano pronti ad appoggiarli e ben risoluti a
               difenderli.</p>
            <p>Gli jungli-kudgia s'avvicinavano, sfondando con slancio irresistibile le macchie. Le
               altissime canne oscillavano in diversi punti, poi cadevano abbattute dalle corna
               d'acciaio dei colossi animali.</p>
            <p>La carica, a giudicarlo dalle mosse disordinate dei bambù, doveva avvenire per
               diverse direzioni. Gli astuti e vendicativi animali, non si slanciavano più in una
               sola massa, per non cadere in gruppo come sulle rive della fanghiglia.</p>
            <p>- Eccoli! - gridò ad un tratto il cornac.</p>
            <p>Un bisonte, dopo d'aver sfondato con un ultimo urto una vera muraglia di bambù
               spinosi, comparve all'aperto e si slanciò, con impeto selvaggio, contro l'elefante
               pilota, colla testa bassa, per piantargli le corna in mezzo al petto.</p>
            <p>Fu così fulmineo l'attacco, che Sandokan, Tremal-Naik, Kammamuri e anche Surama, la
               quale si era pure armata, essendo una buona bersagliera, non ebbero nemmeno il tempo
               di far fuoco.</p>
            <p>L'elefante-pilota però vegliava attentamente. Alzò la sua possente tromba, poi quando
               si vide l'animale quasi fra le gambe, lo percosse furiosamente sulla groppa.</p>
            <p>Parve un colpo di spingarda. Lo jungli-kudgia stramazzò di colpo, colla spina dorsale
               fracassata da quella tremenda sferzata.</p>
            <p>S'udì quasi subito un crac, come se delle ossa si spezzassero sotto una pressione
               spaventevole.</p>
            <p>Il pachiderma aveva posato ambe le zampe posteriori sul moribondo, schiacciandogli la
               testa.</p>
            <p>- Bravo pilota! - gridò Tremal-Naik. - Questa sera avrai doppia razione di typha! -
               Altri tre bisonti erano comparsi sbucando da diverse direzioni e caricando
               all'impazzata. Uno fu subito fulminato da una scarica dei malesi e dei dayachi, il
               secondo andò a cacciarsi fra due elefanti della retroguardia e subito schiacciato
               prima che avesse potuto far uso delle sue corna, ed il terzo, ferito e forse
               gravemente da una palla di Sandokan, voltò le spalle rientrando nelle macchie, forse
               per morire là dentro in pace.</p>
            <p>Giungeva però il grosso, formato fortunatamente da cinque soli animali, gli unici
               superstiti della numerosa truppa.</p>
            <p>L'accoglienza che ebbero fu tremenda. I malesi ed i dayachi che avevano avuto il
               tempo di ricaricare le armi, li ricevettero con un vero fuoco di fila, arrestandoli
               in piena corsa ed il peggio fu quando gli elefanti, aizzati dai cornac, caricarono a
               loro volta abbattendo con gran colpi di proboscide quelli che, quantunque gravemente
               feriti, tentavano ancora di rialzarsi.</p>
            <p>- Ehi, Tremal-Naik! - gridò allegramente Sandokan. - Che questa volta la sia proprio
               finita?</p>
            <p>- Vorrei sperarlo, - rispose il bengalese che non era meno lieto di quel completo
               successo.</p>
            <p>- E quello che si è rifugiato nella jungla, vada a cercare altri compagni?</p>
            <p>- Le truppe di bisonti non s'incontrano ad ogni passo e poi ogni gruppo fa da sé e
               non si unisce mai agli altri. Facciamo le nostre provviste, giacché la carne qui
               abbonda, mentre noi siamo a secco. Il filetto e le lingue di questi animali, godono
               fama di essere bocconi da re. - Gli elefanti furono fatti inginocchiare e tutti
               scesero a terra, senza l'aiuto delle scale, correndo verso quelle enormi masse di
               carne.</p>
            <p>Non fu però impresa facile spaccare quelle gobbe per trarne i filetti. I bisonti
               indiani, al pari di quelli americani, offrono delle resistenze incredibili anche dopo
               morti, per lo spessore enorme delle loro ossa che sono a prova di scure.</p>
            <p>I malesi, dopo essersi invano affaticati, dovettero lasciare il posto a Bindar ed ai
               cornac più pratici di loro. Fatta un'abbondante provvista di lingue e di carne
               scelta, la carovana riprese la marcia, rimontando verso il settentrione con passo
               abbastanza celere, malgrado gli ostacoli che presentava incessantemente
               l'interminabile jungla.</p>
            <p>Non fu che verso le otto della sera, nel momento in cui il sole precipitava
               all'orizzonte e dopo d'aver percorse ben quaranta miglia in poche ore, che Sandokan
               diede il segnale della fermata a breve distanza dalla riva destra del Brahmaputra, il
               quale piegava pure, in senso inverso, a settentrione, scendendo dall'imponente catena
               dell'Himalaya.</p>
            <p>Non essendo improbabile che in quel luogo vi fossero molti animali feroci,
               Tremal-Naik e Kammamuri fecero improvvisare dai malesi e dai dayachi, uno stecconato
               di bambù, intrecciati e accendere anche, ad una certa distanza, numerosi falò; poi le
               tende furono rizzate per difendersi dai colpi di luna, che nell'India non sono meno
               pericolosi di quelli di sole, poiché dormendo col viso esposto all'astro notturno,
               sovente ci si sveglia ciechi affatto.</p>
            <p>La cena fu deliziosa e, come si può ben immaginare, abbondantissima. Gustate furono
               specialmente le lingue dei bisonti, che erano state messe a bollire in un pentolone
               di rame.</p>
            <p>I flying-fox, quei brutti vampiri notturni, dalle ali nere, che quando sono
               interamente spiegate, misurano insieme perfino un metro e che hanno il corpo
               rivestito da una folta pelliccia rossastra, e la testa che somiglia a quella della
               volpe, cominciavano a descrivere in aria i loro capricciosi zig-zag, quando Sandokan,
               Surama e Tremal-Naik, si ritirarono sotto la loro tenda, sicuri di poter passare
               finalmente una notte tranquilla.</p>
            <p>Gli altri li avevano già preceduti. Solo Kammamuri e Sambigliong, con quattro
               dayachi, erano rimasti a guardia del campo, potendosi dare che qualche tigre, qualche
               pantera, si celassero nei dintorni e tentassero, quantunque i fuochi ardessero
               sempre, qualche colpo sugli addormentati.</p>
            <p>28. I montanari di Sadhja La notte era splendida e fresca, cominciando a farsi
               sentire le forti arie delle non lontane montagne, che si delineavano maestosamente
               verso il settentrione, primi contrafforti dell'imponente catena dell'Himalaya.</p>
            <p>La luna splendeva in un cielo purissimo, sgombro di qualsiasi nube, fra miriadi di
               stelle che fiorivano senza posa, facendo proiettare, alle altissime e folte macchie
               di bambù, ombre lunghissime.</p>
            <p>Un silenzio profondo, rotto solo di quando in quando dall'urlo monotono e triste di
               qualche sciacallo affamato o dallo strido acuto di qualche flying-fox (volpe
               volante), regnava sulla immensa pianura.</p>
            <p>Pareva che né le tigri, né le pantere, né i serpenti, animali che vivono in gran
               numero nelle jungle indiane, avessero ancora lasciato i loro covi, per mettersi in
               caccia.</p>
            <p>Kammamuri e Sambigliong, seduti a breve distanza da un falò, fumavano scambiandosi di
               quando in quando qualche parola, mentre i dayachi passeggiavano silenziosamente
               dietro la cinta improvvisata, alimentando di tratto in tratto i fuochi.</p>
            <p>Vegliavano da un paio d'ore senza che avessero notato alcunché di straordinario,
               quando udirono improvvisamente alzarsi nella jungla, un urlio indiavolato, come se
               centinaia e centinaia di cani selvaggi irrompessero attraverso le macchie.</p>
            <p>- Che cosa succede laggiù? - si chiese Sambigliong alzandosi.</p>
            <p>- I cani avranno scovato qualche nilgò e si saranno messi in caccia, - rispose
               Kammamuri.</p>
            <p>- O che mirino ad assalirci?</p>
            <p>- Non sono da temersi molto.</p>
            <p>- Odi come i loro latrati diventano sempre più acuti? Si direbbe che s'avvicinano. -
               Kammamuri stava per rispondere, quando un colpo di fucile, che fece subito tacere la
               banda urlante, rintronò nella jungla.</p>
            <p>- Ah! Questo è da temersi, altro che i cani! - brontolò il maharatto.</p>
            <p>Lo sparo che si era ripercosso perfino dentro le tende, aveva fatto balzare subito
               fuori Sandokan e Tremal-Naik e svegliati i suoi uomini e anche gli elefanti.</p>
            <p>- Chi ha fatto fuoco? - chiese la Tigre della Malesia accorrendo.</p>
            <p>- Nessuno di noi, padrone, - rispose Kammamuri.</p>
            <p>- Che gli assamesi ci abbiano raggiunti?</p>
            <p>- Io credo, padrone, che si tratti invece di qualche viandante che si difende dai
               cani selvaggi.</p>
            <p>- Uhm! - fece Tremal-Naik. - Chi oserebbe inoltrarsi nella jungla, solo, di notte? Tu
               t'inganni, mio bravo Kammamuri. - Si posero tutti in ascolto, ma non udirono nessun
               altro sparo. Anche i cani non avevano più riprese le loro urla.</p>
            <p>- Tu che sei un figlio delle jungle, che cosa proponi di fare? - chiese Sandokan
               rivolgendosi verso Tremal-Naik; - di lanciare un drappello d'uomini in mezzo ai
               bambù?</p>
            <p>- Sarebbe un pessimo consiglio, - rispose il bengalese, - che non lo darei a nessuno.
               Le jungle si prestano troppo bene alle imboscate.</p>
            <p>- Tu sospetti che si cerchi di attirarci in qualche agguato.</p>
            <p>- Nel tuo caso sai che cosa farei, amico Sandokan? Leverei senza indugio il campo e
               prenderei il largo spingendo gli elefanti alla massima corsa.</p>
            <p>- Ed io accetto la tua proposta, senza cercare nemmeno di discuterla. - Poi alzando
               la voce, comandò: - Ohe, cornac! Fate alzare gli elefanti e fate prendere a loro la
               corsa.</p>
            <p>Tutti pronti a salire! Vi accordo, amici, cinque soli minuti per ripiegare le tende.
               - Malesi e dayachi si erano slanciati attraverso l'accampamento, come uno stormo di
               avvoltoi, sciogliendo le tende e arrotolando con rapidità fulminea tappeti,
               materassini e coperte, mentre Sandokan, Tremal-Naik e Kammamuri, varcata la cinta
               improvvisata, si spingevano per qualche centinaio di passi nella jungla, colla
               speranza di scoprire qualche cosa.</p>
            <p>I cinque minuti non erano ancora trascorsi, che gli elefanti si trovavano pronti a
               ripartire, quantunque dimostrassero il loro mal umore per quella inaspettata marcia,
               con sordi barriti e con un alzare e abbassare d'orecchi.</p>
            <p>Dayachi, malesi e prigionieri erano tutti al loro posto, chi entro le casse, chi sui
               larghi dorsi dei pachidermi, tenendosi ben stretti alle corde.</p>
            <p>Sandokan ed i suoi compagni, dopo aver fatta una breve punta senza nulla vedere di
               sospetto, si erano affrettati, a loro volta, a raggiungere l'elefante-pilota, il solo
               che si mantenesse tranquillo.</p>
            <p>- Siamo pronti? - chiese Sandokan quando si fu accomodato nella cassa a fianco di
               Surama.</p>
            <p>- Tutti! - risposero ad una voce malesi e dayachi.</p>
            <p>- Via! - Gli elefanti, quasi avessero compreso che un grave pericolo minacciava i
               loro conduttori, avevano cessato di barrire ed avevano preso un vero galoppo, e così
               rapido, che difficilmente un buon cavallo avrebbe potuto tenere dietro a loro. A
               vedere quelle masse enormi, che hanno qualche cosa di antidiluviano, si giudicherebbe
               che essi fossero eccessivamente tardivi, mentre invece posseggono un'agilità
               straordinaria ed una forza di resistenza incredibile, che permette a loro di
               gareggiare, e senza svantaggio, coi mahari, i famosi corridori del deserto di
               Sahara.</p>
            <p>Avevano appena preso lo slancio, quando un grido di rabbia ed insieme d'angoscia,
               sfuggì da tutte le bocche.</p>
            <p>A destra ed a sinistra, dalla via presa dai pachidermi, come per un segnale
               convenuto, i bambù e le erbe secche della jungla, arse dal sole, avevano preso fuoco
               su diversi punti!...</p>
            <p>- Me l'aspettavo questo brutto giuoco! - esclamò Sandokan. - Cornac! Spingete la
               corsa, o morremo tutti arrostiti! - I conduttori, senza attendere quel comando,
               vedendo il fuoco propagarsi con rapidità incredibile, avevano già afferrati i loro
               corti arpioni, lasciandoli cadere violentemente sui crani dei pachidermi, lanciando
               contemporaneamente fischi stridenti.</p>
            <p>Vampe immense s'alzavano di già minacciando di rinchiudere i fuggiaschi in un cerchio
               di fuoco.</p>
            <p>I malesi ed i dayachi avevano aperto il fuoco, sparando all'impazzata in tutte le
               direzioni, mentre gli elefanti, atterriti, raddoppiavano lo slancio, barrendo
               spaventosamente e sfondando, come mostruose catapulte, le folte macchie che si
               paravano a loro dinanzi.</p>
            <p>Quella fuga rapidissima aveva qualche cosa di spaventoso ed insieme di
               fantastico.</p>
            <p>Cominciando a cadere le scintille addosso agli elefanti e anche sulle persone che
               stavano nelle casse, Sandokan sciolse rapidamente una coperta e la gettò addosso a
               Surama, avvolgendola completamente, mentre Tremal-Naik gridava agli altri: -
               Sciogliete le tende ed i materassini! Copritevi e riparate le groppe degli elefanti!
               - L'ordine fu subito eseguito ed appena in tempo, poiché le due linee di fuoco, ormai
               diventate giganti, stavano per raggiungersi e chiudere completamente la ritirata.</p>
            <p>- Poggia verso il fiume, cornac! - comandò Sandokan che conservava, anche in quel
               terribile momento, tutta la sua calma di grande capitano. - Là sta la nostra
               salvezza!</p>
            <p>Getta questa coperta sulla testa dell'elefante e bendagli gli occhi! Fate altrettanto
               voialtri! Su, forza, attraverso al fuoco! - I pachidermi, spaventati di vedersi
               dinanzi quelle cortine fiammeggianti, pareva che esitassero a proseguire la corsa.
               Quando però si sentirono avvolgere la testa dalle coperte e dalle tende, presi da un
               maggior spavento, si slanciarono innanzi all'impazzata, mandando clamori
               orribili.</p>
            <p>Le due cortine di fuoco non distavano che pochi metri l'una dall'altra. Ancora un
               mezzo minuto di ritardo e si sarebbero raggiunte.</p>
            <p>Scintille, cenere ardente, foglie accese, cadevano da tutte le parti e l'aria
               minacciava di diventare, da un istante all'altro, irrespirabile.</p>
            <p>I cinque elefanti giunsero, come un uragano, là dove le due linee fiammeggianti
               stavano per operare la loro congiunzione, e attraversarono il passo coll'impeto dei
               proiettili, raddoppiando i loro spaventevoli clamori.</p>
            <p>Quattro o cinque colpi di carabina li salutarono al passaggio, sparati però a una
               così notevole distanza, che le palle non produssero alcun effetto contro il grosso
               cuoio che rivestiva quei colossi.</p>
            <p>I cornac s'affrettarono a togliere le coperte che avvolgevano le teste degli animali,
               mentre i malesi ed i dayachi gettarono via materassini e tende, che avevano già preso
               fuoco.</p>
            <p>- Non credevo di avere tanta fortuna, - disse Sandokan che appariva di buon umore. -
               Se gli elefanti continueranno questa corsa indiavolata per tre o quattro ore, non
               avremo più nulla da temere da parte degli assamesi. Che cosa ne dici,
               Tremal-Naik?</p>
            <p>- Dico, - rispose il bengalese, - che da questo momento noi potremo proseguire
               tranquillamente il nostro viaggio verso Sadhja, senza essere più disturbati. È vero,
               Bindar?</p>
            <p>- Sì, sahib - rispose il fedele giovanotto. - Tra due giorni noi saremo fra le
               montagne dove regnava il padre della principessa, il valoroso Mahur.</p>
            <p>- Come rivedrò volentieri il mio paese natio! - esclamò la futura regina dell'Assam,
               con un sospiro. - Purché si ricordino ancora del capo dei kotteri.</p>
            <p>- Non ci sono io forse? - disse Bindar. - Mio padre era uno dei più fedeli servitori
               del tuo e, lassù, fra le montagne, ho molti parenti.</p>
            <p>Basterà che io ti presenti a Khampur.</p>
            <p>- Chi è costui?</p>
            <p>- Il nuovo capo dei kotteri. Era un amico intimo di tuo padre e sarà ben lieto di
               rivederti e di mettere a tua disposizione tutti i suoi guerrieri.</p>
            <p>Egli odia Sindhia e non si rifiuterà di prestarti man forte.</p>
            <p>- Speriamolo, - rispose Surama. - A me basta di liberare il sahib bianco, che tanto
               amo.</p>
            <p>- Lo rivedrai più presto di quello che credi, - disse Sandokan. - Non lascerò
               l'Assam, checché debba accadere, senza aver prima strappato il mio fratellino bianco
               dalle zampe di quell'ubriacone di Sindhia e senza aver saldato i conti con quel cane
               di greco, causa principale di tutte le nostre disgrazie.</p>
            <p>Fra quindici giorni, e fors'anche prima, tutto sarà finito e andrò a respirare una
               boccata d'aria marina, della quale sento un bisogno grandissimo.</p>
            <p>- Come! Non ti fermerai alla mia corte, ammesso che io possa diventare la rhani
               dell'Assam?</p>
            <p>- Sì, per un paio di settimane, ma poi tornerò laggiù, al Borneo, - disse Sandokan
               che era diventato improvvisamente cupo. - Anche nelle mie vene scorre sangue di rajah
               ed un giorno mio padre fu potente, e dominava una regione forse più vasta
               dell'Assam.</p>
            <p>Pensiamo a dare ora un trono a te ed a Yanez: poi penserò a posare anche sul mio capo
               una corona.</p>
            <p>Sono vent'anni che medito una vendetta e sono vent'anni che un miserabile straniero
               siede sul trono dei miei avi, dopo d'aver spazzato mio padre, mia madre, i miei
               fratelli, le mie sorelle!</p>
            <p>Quel giorno che comparirò sulle rive del lago di Kini Ballù sarà un giorno di sangue
               e di fuoco.</p>
            <p>- Sandokan! - esclamarono Tremal-Naik e Surama.</p>
            <p>Il terribile pirata si era alzato cogli occhi accesi, il viso alterato da un furore
               spaventevole, agitando la destra come se brandisse una scimitarra assetata di sangue
               e di stragi, ma dopo qualche istante tornò a sedersi, calmo come prima, dicendo con
               voce rauca: - Aspettiamo quel giorno! - Caricò rabbiosamente la pipa, l'accese e si
               mise a fumare con furia, guardando la jungla che fiammeggiava sempre dietro gli
               elefanti.</p>
            <p>Tremal-Naik gli batté su una spalla.</p>
            <p>- Quel giorno, - gli disse, - spero che mi avrai per compagno.</p>
            <p>- Ti accetto fin d'ora, - rispose la Tigre della Malesia.</p>
            <p>- Ed io, - disse Surama, - metterò a tua disposizione tutti i tesori dell'Assam e
               tutti i seikki.</p>
            <p>- Grazie fanciulla, ma a tuttociò, preferisco Yanez, il mio buon genio. Il principe
               consorte potrà assentarsi per un paio di mesi.</p>
            <p>- Anche per dodici se lo vorrai. - Gli elefanti, ancora spaventati dai bagliori
               dell'incendio, continuavano intanto la loro rapidissima corsa, ansando fortemente ed
               imprimendo alle casse tali scosse, che le persone che le montavano, di quando in
               quando, cadevano le une nelle braccia delle altre.</p>
            <p>La jungla continuava ad estendersi lungo la riva destra del Brahmaputra, però a poco
               a poco tendeva a cambiare.</p>
            <p>I bambù sparivano per lasciare il posto alle alte graminacee, ai folti cespugli, alle
               mangifere che formavano dei superbi gruppi, ai tara ed ai latania. Era però sempre
               una regione senza villaggi, senza capanne, non amando gli indiani abitare là dove
               imperano le tigri, i rinoceronti, le pantere ed i serpenti dal morso mortale.</p>
            <p>Quella corsa velocissima durò fino alle dieci del mattino, poi Sandokan, vedendo che
               gli elefanti rallentavano, diede il segnale della fermata.</p>
            <p>Ormai gli assamesi non erano più da temersi. Anche se avessero avuto dei cavalli di
               buona razza, non avrebbero potuto tenere dietro a quei colossi, che avevano mantenuto
               per cinque o sei ore una velocità assolutamente straordinaria.</p>
            <p>Quella fermata si prolungò fino alle quattro del pomeriggio, poi gli elefanti
               ripresero, di buon umore, la loro corsa, senza aver bisogno di essere aizzati dai
               loro conduttori, avendo trovato, durante quel riposo, un'abbondante provvista di
               typha e di rami di bâr (ficus indica), il cibo che preferiscono sopra tutti gli
               altri, quando non trovano delle foglie di pipal (ficus religiosa).</p>
            <p>A mezzanotte marciavano ancora, avanzandosi verso le non lontane catene di montagne,
               abitate dai sudditi del defunto Mahur, il padre di Surama.</p>
            <p>Le jungle erano a poco a poco scomparse, per lasciare il campo a pianure ondulate e
               coperte da fitti gruppi di alberi, all'ombra dei quali, cominciavano a succedersi
               piccoli villaggi, circondati da risaie.</p>
            <p>Un'altra fermata fu fatta che si prolungò fino alle sette del mattino: poi gli
               instancabili elefanti ripresero la corsa rimontando verso il nord-est, dove già si
               delineavano alcune catene di altissime montagne, coperte da foreste immense.</p>
            <p>Altre due tappe, poi i pachidermi, sempre agili e sempre rapidi, salivano il giorno
               dopo i primi scaglioni di quelle boscose catene, innalzandosi gradatamente.</p>
            <p>Il paese cominciava a popolarsi. Minuscoli villaggi di quando in quando apparivano
               sui declivi, in mezzo a folte macchie di mangifere e di tamarindi stupendi.</p>
            <p>- Ecco i sudditi di mio padre! - diceva Surama con un sospiro. - Quando sapranno che
               la figlia del vecchio capo dei kotteri, dopo tanti anni, è ritornata, non le
               rifiuteranno il loro appoggio.</p>
            <p>- Lo spero, - rispose Sandokan.</p>
            <p>Quella sera l'accampamento fu piantato in mezzo alle foltissime foreste e mai notte
               fu più calma di quella, non abbondando sulle montagne né cani selvaggi, né sciacalli,
               ed essendo anche piuttosto rare le tigri, le quali preferiscono il clima umido e
               caldo delle jungle.</p>
            <p>La sveglia fu suonata da Bindar, che possedeva un ramsinga di rame, alle quattro del
               mattino, desiderando tutti di riposarsi alla sera a Sadhja, l'antica residenza del
               capo dei kotteri.</p>
            <p>Gli elefanti, ben riposati e anche ben pasciuti, avendo trovato dei banian da
               saccheggiare, avevano subito ripresa allegramente la marcia, costeggiando una enorme
               spaccatura, in fondo alla quale rumoreggiava il Brahmaputra, che forse dopo migliaia
               e migliaia d'anni, si era aperto un varco fra quelle montagne, per raggiungere il
               sacro Gange e riversare le sue acque nel golfo del Bengala.</p>
            <p>Quantunque le chine fossero faticosissime, gli elefanti procedettero sempre con
               grande rapidità; dimostrando ancora una volta la loro incredibile resistenza e la
               loro agilità assolutamente straordinaria.</p>
            <p>Verso il tramonto la carovana, dopo aver superate altre altissime montagne, sempre
               ricche di boscaglie, poiché la vegetazione dell'India non cessa che là dove
               cominciano le nevi ed i ghiacciai, entrava finalmente in Sadhja, la capitale del
               piccolo stato, quasi indipendente, ossia dei kotteri, dei montanari guerrieri, i più
               valorosi dell'Assam.</p>
            <p>Bindar guidò i suoi padroni verso una vasta capanna, circondata da un giardino,
               dimora di un suo parente, la quale si trovava un po' fuori dal bastioni della
               cittadella, desiderando non suscitare, almeno pel momento, la curiosità della
               popolazione.</p>
            <p>Essendo già prossima la notte, quasi nessuno aveva fatto attenzione all'arrivo della
               carovana, trovandosi la maggior parte di quei montanari nelle loro casette a
               cenare.</p>
            <p>Due vecchi indiani, parenti del giovane, accolsero cortesemente gli ospiti
               raccomandati dal nipote, mettendo a loro disposizione tutte le provviste che
               possedevano.</p>
            <p>- Cenate senza preoccuparvi di me, - disse Bindar, - e consideratevi come in casa
               vostra.</p>
            <p>Io vado ad avvertire Khampur del vostro arrivo.</p>
            <p>- Come accoglierà la notizia? - chiese Sandokan che appariva un po' pensieroso.</p>
            <p>- Khampur era l'amico devoto di Mahur, il grande capo dei kotteri guerrieri, e sarà
               ben felice di rivedere la figlia del forte montanaro.</p>
            <p>E poi so che odia mortalmente Sindhia e che non gli ha mai perdonato d'aver venduta,
               come una miserabile schiava, l'ultima principessa di Sadhja. - Ciò detto il bravo
               giovanotto, dopo aver presa per precauzione, forse eccessiva, la sua carabina, uscì
               entrando in città.</p>
            <p>Sandokan si rivolse al capo dei seikki che gli sedeva di fronte e gli chiese: - Posso
               sempre contare sulla fedeltà dei tuoi uomini?</p>
            <p>- Sempre, sahib - rispose il demjadar. - Quando tu lo vorrai, spiegheranno la tua
               bandiera, se ne hai una, e apriranno il fuoco contro il palazzo reale.</p>
            <p>- Ho la mia bandiera fra i miei bagagli, - rispose Sandokan, con uno strano sorriso.
               - È tutta rossa con tre teste di tigre. Sanno gli inglesi quanto vale.</p>
            <p>- Dammela ed i miei seikki la faranno sventolare dinanzi al rajah.</p>
            <p>- Sì, domani, quando ridiscenderemo il Brahmaputra, - rispose Sandokan. - Sarà la
               nuova bandiera dell'Assam, è vero Surama?</p>
            <p>- E che io conserverò religiosamente se diventerò veramente la rhani - disse la
               giovane principessa. - Così mi ricorderò sempre di dover la mia corona alle Tigri di
               Mompracem. - Avevano appena terminata la cena, quando Bindar entrò seguìto da un bel
               tipo d'indiano sulla quarantina, vestito come un ricco kaltano, ossia con un costume
               mezzo orientale, con una larga fascia di seta rossa piena di pistoloni e di armi da
               taglio.</p>
            <p>Era un uomo di statura imponente, vigoroso come uno jungli-kudgia, barbuto come un
               brigante della montagna, con due occhi nerissimi e sfolgoranti ed i lineamenti
               energici. Solo a vederlo si capiva che doveva essere un gran capo e soprattutto un
               uomo d'azione.</p>
            <p>Prima ancora che Sandokan ed i suoi compagni si fossero alzati, mosse diritto verso
               Surama e le si inginocchiò dinanzi, dicendole con voce alterata da una profonda
               commozione: - Salute alla figlia del valoroso Mahur! Tu non puoi essere che quella. -
               La giovane principessa con un rapido gesto l'aveva rialzato.</p>
            <p>- Il mio primo ministro non deve rimanere ai miei piedi, se io un giorno riuscirò ad
               atterrare Sindhia, - disse.</p>
            <p>- Io... tuo primo ministro, rhani! - esclamò il montanaro, meravigliato.</p>
            <p>- Se, coll'aiuto di queste persone che mi circondano, che per valore valgono mille
               uomini ciascuno, otterrò la corona che mi spetta. - Khampur gettò uno sguardo sui
               malesi e sui dayachi, fermandolo sulla Tigre della Malesia.</p>
            <p>- È quello il capo, è vero, Surama? - chiese.</p>
            <p>- Un uomo invincibile.</p>
            <p>- Lo si vede, - rispose l'assamese. - Me ne intendo di uomini. Quello ha la folgore
               negli occhi.</p>
            <p>- E anche la mano lesta, - disse Sandokan sorridendo e avanzandosi verso il
               montanaro, che pareva aspettasse una vigorosa stretta di mano.</p>
            <p>- Tu sahib, sei un valoroso, - disse il montanaro, - e ti ringrazio di aver raccolta
               e protetta la figlia del mio amico, il prode Mahur.</p>
            <p>Bindar tutto mi ha raccontato: che cosa posso fare? Che cosa vuoi tu? Parla: Khampur
               è pronto a dare la sua vita, se fosse necessario, per la felicità di Surama.</p>
            <p>- Io non desidero da te che mille uomini della montagna, risoluti a qualunque
               sbaraglio e le barche necessarie per condurli a Goalpara, - rispose Sandokan. - Puoi
               tu fornirmeli?</p>
            <p>- Anche duemila se ne vuoi, - rispose il montanaro. - Quando i miei sudditi domani
               sapranno che la figlia di Mahur è ritornata, affileranno subito le loro armi e
               staccheranno dalle pareti i loro scudi di pelle di bufalo.</p>
            <p>- A noi basta la metà purché siano scelti e valorosi, - disse Sandokan. - Noi
               possiamo contare sulla guardia del rajah, che è formata tutta di seikki provati al
               fuoco, è vero demjadar?</p>
            <p>- Quando tu lo vorrai, sahib, saranno pronti, - rispose il capo dei mercenari. - Non
               avrò da dire a loro che una parola. - Khampur guardò attentamente il seikko, poi
               disse con una certa soddisfazione: - Ecco un vero guerriero: conosco il valore di
               questi montanari.</p>
            <p>- Quando potranno essere pronte le barche? - chiese Sandokan.</p>
            <p>- Domani dopo mezzodì i miei uomini saranno pronti a discendere il Brahmaputra.</p>
            <p>- Di quanti legni puoi disporre?</p>
            <p>- Ho una ventina di piccoli legni fra poluar e bangle e potremo caricare su ognuno
               una cinquantina d'uomini, - rispose Khampur.</p>
            <p>- Quanto credi che impiegheremo a giungere a Gauhati?</p>
            <p>- Non più di due giorni, se non troveremo degli ostacoli. So che il rajah tiene una
               flottiglia sul fiume.</p>
            <p>- Hai delle bocche da fuoco?</p>
            <p>- Una cinquantina di falconetti.</p>
            <p>- S'incaricheranno i miei uomini di provarli sulle barche del rajah, se cercheranno
               di sbarrarci il passo, - disse Sandokan. - D'altronde non ci avanzeremo che con
               estrema prudenza e cercheremo di non destare sospetti.</p>
            <p>È necessario piombare improvvisamente sulla capitale e prenderla d'assalto con un
               colpo di mano.</p>
            <p>- Tu farai, sahib, quello che meglio crederai, - disse Khampur. - I miei uomini ti
               seguiranno dovunque.</p>
            <p>Vado a far battere il tumburà, onde domani siano qui tutti i guerrieri della
               montagna. - S'inginocchiò dinanzi a Surama e le baciò replicatamente l'orlo della
               veste, omaggio che si rende solo ai sovrani e alle principesse del sangue; e dopo
               d'ager augurato a tutti la buona notte, uscì rapidamente rientrando nella
               cittadella.</p>
            <p>29. Sul Brahmaputra Quella notte nessuno certamente dormì tranquillo in Sadhja.</p>
            <p>Il tumburà, quell'enorme e splendido tamburo, ricco di dorature e di pitture, di
               nastri e di ciuffi di penne di pavone, che gli indiani adoperano solo nelle grandi
               circostanze, non cessò un solo istante di rullare fragorosamente sulla piazza della
               cittadella.</p>
            <p>Da tutti i villaggi installati sulle chine, o sulle cime delle vicine montagne o
               nelle profonde gole, si rispondeva a colpi d'hula, altri tamburi, di dimensioni
               inferiori al tumburà, ma che tuttavia si odono egualmente ad incredibili distanze, o
               si rispondeva con acuti suoni di trombe di rame e con scariche di fucile.</p>
            <p>I prodi montanari della frontiera birmana, avvertiti dall'incessante rullare del
               tumburà, che qualche grave avvenimento stava per accadere, accorrevano da tutte le
               parti, in grossi drappelli ed in pieno assetto di guerra: scudi di pelle di bisonte o
               di rinoceronte, lance, carabine, pistoloni, scimitarre e tarwar affilatissimi.</p>
            <p>Forse supponevano che qualche esercito birmano, avesse varcata la frontiera,
               minacciando la capitale del loro minuscolo stato, avvenimento già parecchie altre
               volte accaduto.</p>
            <p>Certo nessuno s'immaginava che Surama, la figlia del loro adoratissimo capo, che per
               tanti anni avevano pianto, fosse la causa di tutto quel trambusto.</p>
            <p>Quando l'indomani, poco dopo l'alba, Sandokan, Tremal-Naik e Surama entrarono in
               Sadhja, guidati da Bindar e seguìti dai loro malesi e dayachi, uno spettacolo
               bellissimo s'offerse ai loro occhi.</p>
            <p>Sulla vasta piazza della cittadella, più di mille e cinquecento montanari, che
               indossavano i pittoreschi costumi dei kaltani, con larghi calzoni variopinti, alta
               fascia rossa piena d'armi da fuoco e da taglio, casacche con alamari gialli o azzurri
               ed immensi turbanti, stavano schierati in bell'ordine divisi per compagnia, coi capi
               dei villaggi alla testa, che avevano per unico distintivo un mazzo di penne di sâras
               ondeggiante sulle loro fronti.</p>
            <p>Khampur che per l'occasione montava un bellissimo cavallo bardato all'orientale, con
               una lunga gualdrappa rossa a guarnizioni d'oro, appena vide giungere Surama coi suoi
               protettori, sguainò la sua scimitarra, e l'agitò in alto gridando con voce tuonante:
               - Salutate la figlia di Mahur, il vostro defunto signore. Ella viene a ricevere
               l'omaggio dei suoi fedeli montanari. - Un grand'urlo, che parve il rombo d'una
               valanga e che si propagò attraverso le montagne e le vallate, seguì quell'ordine.</p>
            <p>- Salute alla rhani di Sadhja! Salute! - Poi millecinquecento carabine fecero fuoco
               contemporaneamente in alto, facendo tremare le muraglie mal solide delle case.</p>
            <p>- Salute ai miei fedeli montanari! - gridò Surama quando l'eco delle montagne e delle
               vallate non ripeté più la scarica.</p>
            <p>Khampur si avanzò verso Sandokan, che riconosceva ormai come il capo della
               spedizione, e dopo essere sceso da cavallo gli disse: - Siamo pronti a muovere alla
               conquista di Gauhati. Non hai che da scegliere i mille uomini che ti occorrono,
               sahib.</p>
            <p>Ti prometto che essi ti seguiranno anche fino sulle sponde del golfo del Bengala, se
               tu lo desidererai.</p>
            <p>- Scegli tu i migliori; li conosci meglio di me.</p>
            <p>- Come vuoi, sahib.</p>
            <p>- Sono pronte le barche?</p>
            <p>- Sono già due ore che la flottiglia aspetta.</p>
            <p>- Hai imbarcati i falconetti?</p>
            <p>- Tutti.</p>
            <p>- Andiamo a vedere, intanto che tu scegli i tuoi guerrieri. Guidaci, Bindar.</p>
            <p>- Eccomi, padrone - rispose il giovane indiano.</p>
            <p>Mentre Khampur sceglieva i montanari che dovevano prendere parte alla pericolosa
               spedizione, Sandokan, Tremal-Naik e Surama, seguìti dai malesi e dai dayachi,
               scendevano verso il fiume, il quale scorreva, con grande fracasso, fra due immensi
               muraglioni di granito, alti più di trecento metri e nei quali gli abitanti avevano
               scavato delle comode gradinate.</p>
            <p>Sulla riva, solidamente ancorati, si trovava una ventina di legni, fra bangle e
               poluar, di cinquanta od ottanta tonnellate di portata, costruiti un po' rozzamente,
               ma che pure non dovevano essere cattivi galleggianti.</p>
            <p>- Basteranno, - disse Sandokan, dopo aver dato una rapida occhiata alla flottiglia. -
               Ogni barca può contenere comodamente una cinquantina di persone sotto-coperta.</p>
            <p>- Perché sotto-coperta? - chiese Tremal-Naik.</p>
            <p>- Noi dovremo figurare, fino a Gauhati, come onesti trafficanti che vanno a vendere
               le loro merci nel Bengala, - rispose Sandokan. - Voglio giungere alla capitale
               incognito e senza destare sospetti.</p>
            <p>Se il rajah o meglio il greco, sapessero qualche cosa dei nostri progetti,
               radunerebbero di certo tutte le truppe che si trovano nell'Assam e questo non deve
               avvenire.</p>
            <p>Il nostro colpo di mano deve essere fulmineo.</p>
            <p>Caduto il rajah, più nessuno si occuperà certo di accorrere in sua difesa ed il
               popolo accetterà, senz'altro, il fatto compiuto ed acclamerà la sua bella e giovane
               rhani.</p>
            <p>È così che si fa la politica nel tuo paese, è vero?</p>
            <p>- Tu eri destinato a diventare un grand'uomo di stato, - rispose Tremal-Naik.</p>
            <p>- È quello che mi diceva anche Yanez, - rispose Sandokan ridendo.</p>
            <p>I primi drappelli di montanari giungevano in quel momento preceduti dai loro
               rispettivi capi.</p>
            <p>Sandokan diede ai suoi uomini le disposizioni per l'imbarco.</p>
            <p>Si prese, innanzi a tutto, il più grosso poluar della flottiglia, che era stato
               armato con sei falconetti e che poteva servire benissimo come nave ammiraglia,
               specialmente se montata dai malesi, abili marinai e formidabili artiglieri,
               imbarcando Surama, Tremal-Naik e Kammamuri, oltre i prigionieri.</p>
            <p>Occorse non meno di un'ora prima che i mille montanari si fossero imbarcati e
               accomodati alla meglio sotto i ponti, non dovendo mostrarsi che sotto le mura della
               capitale del rajah, onde non destare degli allarmi, che avrebbero potuto produrre
               delle conseguenze incalcolabili.</p>
            <p>Alle sette del mattino la flottiglia salpava le ancore, scendendo il Brahmaputra a
               gruppi di tre o quattro legni, misti fra bangle e poluar, essendo solamente questi
               armati di falconetti.</p>
            <p>Il primo giorno di navigazione fu senza incidenti. Soli pochi legnetti furono
               incontrati, che salivano la corrente, portando agli abitanti delle montagne dei
               carichi di riso. Anche il secondo fu senza allarmi.</p>
            <p>Nessuno aveva fatto caso a quel numero, un po' insolito di navigli, non essendo il
               Brahmaputra troppo frequentato, quantunque sia una delle più grandi arterie fluviali
               dell'India settentrionale.</p>
            <p>Avendo i malesi, i dayachi ed i barcaiuoli di Khampur, arrancato vigorosamente tutto
               il giorno, ed essendo stati molto favoriti dalla corrente che scorreva più rapida e
               dal vento che soffiava deciso da levante, alla sera giungevano di fronte
               all'imboccatura del canale che conduceva nella palude dei coccodrilli.</p>
            <p>- Dobbiamo fermarci nel nostro vecchio rifugio per qualche giorno, - disse Sandokan a
               Tremal-Naik. - È assolutamente necessario che ci assicuriamo innanzi a tutto l'aiuto
               dei seikki e di avere notizie di Yanez, prima di piombare su Gauhati.</p>
            <p>- E se vi è qualche legno del rajah nella palude?</p>
            <p>- Lo caleremo a fondo dopo d'averlo abbordato, - rispose risolutamente la Tigre della
               Malesia.</p>
            <p>Poi alzando la voce gridò: - Ehi, Kammamuri! Da' ordine ai nostri uomini d'imboccare
               il canale. - Il poluar che marciava sempre alla testa della flottiglia, cambiò subito
               rotta e si cacciò entro il passo, seguìto subito da tutti gli altri legni, che
               avevano già ricevuto l'ordine di regolarsi sempre sulle mosse della così detta nave
               ammiraglia.</p>
            <p>Come già Sandokan aveva previsto, nessun legno del rajah stazionava nella palude.</p>
            <p>I seikki, cacciati dal fuoco che aveva già divorato interamente la jungla di Benar,
               disperando ormai di ritrovare i loro avversari, dovevano aver fatto ritorno a
               Gauhati, sicché la flottiglia dei montanari poté gettare indisturbata le sue ancore
               all'estremità della palude, presso una riva coperta di folte piante sfuggite, chissà
               per quale caso, all'incendio spaventevole che aveva divorato la jungla su tutta la
               sua estensione.</p>
            <p>Sandokan, mentre gli equipaggi preparavano la cena, fece chiamare Bindar ed il
               demjadar dei seikki.</p>
            <p>- Ecco il momento di operare, - disse a loro. - Noi siamo pronti a giuocare la
               suprema partita.</p>
            <p>- Ed io sono sempre ai tuoi ordini, sahib - rispose il capo della guardia. - Ho avuto
               il tempo di conoscerti e preferisco servire sotto di te, piuttosto che sotto il rajah
               ed il suo favorito, due bricconi che non hanno mai saputo far nulla di buono.</p>
            <p>- Io spero che tu diventerai un bravo ufficiale della rhani, giacché è a quella
               fanciulla che spetta il trono e non a me, - rispose Sandokan. - Prendiamo gli ultimi
               accordi.</p>
            <p>- Ti ascolto.</p>
            <p>- Sei sicuro che nessuno dei tuoi guerrieri ti tradirà?</p>
            <p>- Non avere il più lontano dubbio su di ciò. Rispondo io per tutti. Che cosa dovrò
               fare?</p>
            <p>- Impadronirti innanzi a tutto del favorito del rajah.</p>
            <p>- E poi?</p>
            <p>- Liberare immediatamente l'uomo bianco che si trova prigioniero in uno dei
               sotterranei del cortile d'onore. Affiderai a lui, momentaneamente, il comando delle
               tue truppe.</p>
            <p>È un uomo che vale quanto me e d'un coraggio a tutta prova. Tu farai quello che ti
               dirà lui.</p>
            <p>- Dovrò rimanere nel palazzo?</p>
            <p>- Se vedrai che gli assamesi opporranno resistenza ai miei montanari, accorrerai in
               nostro soccorso e li prenderai alle spalle.</p>
            <p>Di quanti uomini, senza la tua guardia, potrà disporre il rajah?</p>
            <p>- Di tre o quattromila, - rispose il demjadar.</p>
            <p>- Con artiglierie?</p>
            <p>- Due dozzine di vecchi cannoni.</p>
            <p>- E gli uomini sono solidi?</p>
            <p>- I cipay terranno certamente duro, sahib, ma quelli non sono che sette od
               ottocento.</p>
            <p>- Non lascerò a loro il tempo di barricarsi, - disse Sandokan. - Entreremo in città
               di sorpresa. Ed ora a te, Bindar.</p>
            <p>- Comanda, padrone - disse il giovane indiano che aspettava di essere
               interrogato.</p>
            <p>- Tu accompagnerai il demjadar e t'informerai come meglio potrai del capitano
               Yanez.</p>
            <p>- A questo ci penso io, sahib - disse il capo dei seikki. - Appena giungerò alla
               corte interrogherò i miei uomini.</p>
            <p>- Ma tu come giustificherai la tua prolungata assenza? - chiese Tremal-Naik, che
               assisteva al colloquio insieme a Khampur ed a Surama. - Il rajah vorrà sapere dove
               sei stato finora.</p>
            <p>- Ho già pensato a ciò, - rispose il demjadar. - Gli dirò che mi sono occupato di
               dare la caccia ai rapitori del suo primo ministro Kaksa Pharaum, e che le ricerche mi
               hanno condotto molto lontano da Gauhati.</p>
            <p>Il rajah non dubiterà di quanto racconterò io.</p>
            <p>- Allora tu, Bindar, entro domani, verrai a raggiungerci, - disse Sandokan volgendosi
               al giovane indiano. - Aspetto tue notizie prima di salpare le ancore.</p>
            <p>- Prima del tramonto io sarò qui, padrone.</p>
            <p>- Conto su di te. - Sandokan fece mettere in acqua un piccolo gonga, che aveva fatto
               imbarcare sul suo poluar prima di lasciare Sadhja, e fece cenno al demjadar ed a
               Bindar di prendere il largo, dicendo: - A domani notte: checché debba succedere,
               ricordatevi che io non ricondurrò a Sadhja questi valorosi montanari. - I due uomini
               scesero nel gonga, afferrarono i remi e si allontanarono rapidamente, scomparendo ben
               presto fra le tenebre.</p>
            <p>- Ora, - disse Sandokan, - possiamo cenare. - Anche quella notte nessun molesto
               avvenimento turbò la calma che regnava fra gli equipaggi della flottiglia, sicché
               tutti poterono dormire tranquillamente, malgrado i concerti assordanti degli
               sciacalli ed i rauchi brontolii dei coccodrilli, i quali giravano in gran numero
               intorno ai legni colla speranza che qualche battelliere cadesse fra le loro mascelle
               spalancate.</p>
            <p>L'indomani Sandokan, quantunque non avesse veramente dubbi sulla fedeltà del
               demjadar, forse pel suo istinto sospettoso, mandò un drappello di montanari, guidati
               da Kammamuri, verso la bocca del canale ed un altro, sotto la direzione di
               Sambigliong, verso la jungla, onde sorvegliassero il fiume ed i dintorni.</p>
            <p>Quelle precauzioni furono però assolutamente inutili, poiché il primo drappello non
               vide che qualche bangle carica d'indaco scendere la corrente, ed il secondo non
               scorse, fra le ceneri della jungla, che qualche banda di cani selvaggi.</p>
            <p>Un'ora prima del tramonto, dai montanari che vegliavano verso il fiume, fu segnalato
               un gonga, montato da due uomini, che si avanzava velocissimo verso il canale.</p>
            <p>La notizia trasmessa subito a Sandokan, destò una viva ansietà fra l'equipaggio.</p>
            <p>- Non può essere che Bindar! - esclamò la Tigre della Malesia, raggiante.</p>
            <p>- E l'altro? - avevano chiesto ad una voce Surama e Tremal-Naik.</p>
            <p>- Sarà qualche barcaiuolo suo amico, suppongo. - Infatti un quarto d'ora dopo, il
               piccolo battello compariva, muovendo a gran forza di remi verso la nave
               ammiraglia.</p>
            <p>Subito un grido di gioia sfuggì dalle labbra di Sandokan: - Bindar e Kubang, il capo
               della scorta di Yanez! - Il gonga che filava come una rondine marina, abbordò il
               poluar sotto la poppa ed il montanaro ed il malese in un baleno furono a bordo.</p>
            <p>Tutti si erano affollati intorno ai due nuovi arrivati per interrogarli. Sandokan con
               un gesto imperioso li fece diventare muti.</p>
            <p>- Prima a te Bindar, - disse.</p>
            <p>- I seikki sono tutti ai tuoi ordini, - rispose il giovane assamese. - Sono bastate
               poche parole dal demjadar per deciderli.</p>
            <p>- Quanti sono?</p>
            <p>- Quattrocento.</p>
            <p>- Aspettano il nostro attacco?</p>
            <p>- Sì, padrone.</p>
            <p>- E Yanez?</p>
            <p>- È sempre prigioniero, quantunque trattato con tutti i riguardi possibili ed è stato
               già avvertito dal demjadar di tenersi pronto.</p>
            <p>- Non lo hanno sfrattato?</p>
            <p>- No.</p>
            <p>- Ah! - esclamò Surama, con una esplosione di gioia intensa. - Il mio caro sahib
               bianco!</p>
            <p>- Taci, fanciulla, - disse Sandokan ruvidamente.</p>
            <p>- Perché non lo hanno ancora condotto alla frontiera bengalese?</p>
            <p>- Il demjadar mi ha detto che il favorito ha mandato dei corrieri a Calcutta, per
               accertarsi se il capitano è veramente un mylord inglese.</p>
            <p>- E nel caso che non lo fosse farlo ammazzare, - aggiunse Sandokan. - Sono
               tornati?</p>
            <p>- No, sahib.</p>
            <p>- Quando giungeranno, il loro padrone non regnerà più sull'Assam. Ora a te
               Kubang.</p>
            <p>- Per mezzo del maggiordomo che il rajah aveva messo a disposizione del suo grande
               cacciatore, ho avvertito il capitano Yanez che non abbia nulla da temere.</p>
            <p>- Non vi è pericolo che lo avvelenino?</p>
            <p>- No, Tigre della Malesia, perché il carceriere è un parente del maggiordomo e fa
               prima assaggiare i cibi ad un cane.</p>
            <p>- Surama, ti raccomando quel maggiordomo e quel suo parente - disse Sandokan
               volgendosi verso la giovane. - Forse quei due uomini hanno salvata la vita al tuo
               fidanzato.</p>
            <p>- Non li dimenticherò, Sandokan, te lo prometto.</p>
            <p>- Hai altro da dire, Kubang? - riprese poi la Tigre della Malesia.</p>
            <p>- Vorrei chiederti un favore.</p>
            <p>- Parla.</p>
            <p>- Di vendicare i miei amici che formavano la scorta del capitano Yanez, - disse il
               malese con voce commossa.</p>
            <p>Il viso di Sandokan si fece cupo.</p>
            <p>- Non era necessario che tu lo chiedessi, amico - disse con voce stridula. - Sai che
               la Tigre della Malesia non perdona. Saranno tutti vendicati. - Quindi volgendosi
               verso Khampur, il capo dei montanari, gli disse: - Darai ordine a tutti gli
               equipaggi, che alla mezzanotte salpino le ancore e che i falconetti siano carichi e
               pronti a trasportarsi in città. Avremo probabilmente bisogno di un po' di
               artiglieria, per controbattere quella degli assamesi, se avranno il tempo di condurla
               al fuoco.</p>
            <p>- Sarai obbedito, sahib - rispose il montanaro. - Tutti i miei uomini sono impazienti
               di combattere e di dare una corona alla figlia di Mahur.</p>
            <p>- Li ringrazierai da parte mia, - disse Surama, - e dirai a loro che non scorderò
               giammai di dover ai prodi montanari di Sadhja il mio trono.</p>
            <p>- Vieni, Tremal-Naik - disse Sandokan. - Andiamo a preparare il nostro piano. - A
               mezzanotte precisa la flottiglia salpava le ancore e coi poluar in testa, essendo i
               più grossi ed i meglio armati, lasciava silenziosamente la palude dei coccodrilli,
               scendendo il Brahmaputra su due colonne.</p>
            <p>30. L'assalto a Gauhati Alle due del mattino la flottiglia, sempre in buon ordine,
               giungeva inosservata presso l'isolotto su cui sorgeva la pagoda di Karia, gettando le
               ancore in prossimità del tempio sotterraneo, che aveva servito di rifugio a Sandokan
               ed ai suoi malesi e dayachi.</p>
            <p>Pareva che nessuno si fosse accorto dell'arrivo di quella piccola squadra, che si
               preparava a dare un formidabile attacco alla capitale dell'Assam.</p>
            <p>Sandokan aveva già comunicati a tutti i capi i suoi ordini, D'altronde non si
               trattava che di sorprendere le guardie che vegliavano dinanzi alla porta del bastione
               di Siringar, che era il più prossimo, e di muovere rapidamente verso il palazzo
               reale, terrorizzando la popolazione con scariche furiose.</p>
            <p>Sandokan aveva preso il comando assieme a Tremal-Naik dei malesi e dei dayachi, poco
               numerosi, è vero, ma d'un coraggio a tutta prova; Sambigliong era stato incaricato di
               dirigere l'artiglieria, formata da una trentina di falconetti; Khampur aveva divisi i
               montanari in quattro gruppi, di duecento cinquanta uomini ciascuno.</p>
            <p>Prima di scendere a terra, Sandokan si accostò a Surama e le disse: - Non temere, mia
               giovane amica. Ora che sono sicuro che i seikki sono con noi, non dubito più di
               nulla.</p>
            <p>Non lasciare questo legno, checché debba accadere. Lascio a te una buona guardia, che
               ti ricondurrà fra le tue montagne se un disastro, che io però non prevedo, dovesse
               accadere.</p>
            <p>Aspetta tranquilla mie notizie.</p>
            <p>- Mi manderai almeno il sahib bianco? - chiese Surama che appariva profondamente
               commossa.</p>
            <p>- Sì, quando tutto sarà terminato. Yanez non rinuncerà di certo a prendere parte alla
               battaglia. - Le strinse calorosamente la mano e raggiunse il suo gruppo che formava
               l'avanguardia delle quattro colonne montanare.</p>
            <p>- Avanti, miei bravi! - gridò, snudando la scimitarra. - Le vecchie tigri di
               Mompracem devono aprire la strada ai forti guerrieri di Sadhja! - I mille uomini si
               misero in marcia, trascinando con loro i falconetti, sui quali molto contavano per
               spaventare maggiormente la popolazione ed impressionare il rajah e la sua corte,
               formata ormai di soli cortigiani e di servi, dacché i seikki si preparavano a
               disertare.</p>
            <p>Sandokan giunto a trecento passi dalla porta che s'apriva nel bastione di Siringar,
               fece fermare i suoi uomini e s'avanzò solo con Tremal-Naik, dopo d'aver montate le
               pistole.</p>
            <p>- Faremo il colpo noi, - disse al bengalese.</p>
            <p>- Ci apriranno?</p>
            <p>- Lo vedrai. Seguimi correndo. - Entrambi si slanciarono come se avessero avuto le
               ali ai piedi. Una voce che partiva dall'alto del bastione, li costrinse a fermarsi.
               Ormai però non erano che a pochi passi dalla porta.</p>
            <p>- Chi vive! - gridò la sentinella.</p>
            <p>- Corrieri del rajah! - rispose Sandokan in buon indiano. - Aprite subito! Gravi
               notizie dalla frontiera.</p>
            <p>- Da dove vieni?</p>
            <p>- Da Sadhja.</p>
            <p>- Aspetta. - Dietro la porta, che era di bronzo, si udirono delle voci a discutere
               animatamente per qualche istante, poi a stridere i grossi chiavistelli.</p>
            <p>- Le pistole in pugno e fa' fuoco subito, - sussurrò Sandokan a Tremal-Naik.</p>
            <p>- Pronto, - rispose il bengalese mettendosi la scimitarra fra i denti e levando le
               sue armi da fuoco.</p>
            <p>Un momento dopo la massiccia porta di bronzo si apriva e tre soldati assamesi
               comparivano muniti di lanterne.</p>
            <p>Subito otto colpi di pistola rimbombarono uno dietro l'altro, con rapidità fulminea,
               crivellando i disgraziati.</p>
            <p>- Avanti! - urlò Sandokan riprendendo la scimitarra.</p>
            <p>I dayachi ed i malesi, udendo quegli spari si erano a loro volta slanciati a corsa
               disperata; pronti ad aiutare i loro capi.</p>
            <p>Non vi era ormai più bisogno del loro concorso, poiché i cinque o sei uomini che
               formavano il corpo di guardia, spaventati da tutti quei colpi, erano fuggiti a gambe
               levate, non senza urlare però ed a squarciagola: - All'armi, cittadini! All'armi!</p>
            <p>- Di corsa, tigrotti di Mompracem! - esclamò Sandokan. - Non lasciamo alla
               guarnigione il tempo d'organizzare la difesa. - Assicuratosi che i montanari di
               Khampur s'avanzavano a passo di corsa, portando a braccia i falconetti, onde fare più
               presto, si slanciò risolutamente attraverso il bastione, sboccando in una delle
               principali vie di Gauhati.</p>
            <p>I malesi ed i dayachi che avevano già ricevuto prima le istruzioni, lo avevano
               seguìto, mandando clamori selvaggi e sparando contro le finestre delle case e le
               porte, onde impedire agli abitanti di scendere nelle strade e di prestare man forte
               alla guarnigione.</p>
            <p>Anche i montanari di Khampur che s'avanzavano in ranghi serrati, si erano messi a
               gridare ed a sparare.</p>
            <p>Quella marcia non doveva però prolungarsi molto. I guerrieri che formavano il corpo
               di guardia, avevano già dato l'allarme, e quando l'avanguardia malese e dayaca fu
               giunta presso la piazza del mercato, si vide sbarrata la via da un grosso
               attruppamento di soldati.</p>
            <p>Erano i cipay del rajah, i quali avendo la loro caserma in quei dintorni, erano stati
               lesti ad accorrere con qualche pezzo d'artiglieria ed un mezzo squadrone di
               cavalleggeri irregolari.</p>
            <p>- Ci siamo! - gridò Sandokan. - Stringete le file e caricate alla disperata. Qui
               bisogna sfondare. - Quei cipay erano una truppa eccellente, formata del fiore dei
               guerrieri assamesi, milizia salda che aveva fatto le sue prove alle frontiere della
               Birmania, e quindi capace di opporre una lunga e fors'anche ostinata resistenza.</p>
            <p>- Bah! - mormorò Sandokan che guidava bravamente all'attacco il suo drappello; - se
               non cedono, li faremo assalire alle spalle dai seikki. - Un fuoco vivissimo accolse i
               montanari che irrompevano sulla piazza in ranghi ben serrati, facendo non pochi vuoti
               fra gli assalitori; però questi, senza troppo impressionarsi, misero rapidamente in
               batteria i loro trenta falconetti e aperte le file fulminarono a loro volta i cipay
               del rajah.</p>
            <p>Una vera battaglia si era impegnata d'ambo le parti, con vero accanimento. Se i cipay
               fossero stati soli, non avrebbero resistito a lungo a quel fuoco infernale,
               quantunque disponessero anche loro di alcuni pezzi d'artiglieria.</p>
            <p>Disgraziatamente pei montanari, altri rinforzi giungevano da tutte le parti,
               asserragliando le vie che sboccavano sulla piazza con carri e lastre e pietre,
               formando delle vere barricate.</p>
            <p>Tutta la guarnigione della capitale, allarmata da quegli spari, si portava
               sollecitamente sul campo della pugna.</p>
            <p>Sandokan, che conservava un ammirabile sangue freddo, intuì subito il pericolo che lo
               minacciava.</p>
            <p>- Ogni minuto che perdiamo, aumenterà la resistenza - disse a Tremal-Naik che
               combatteva al suo fianco. - Forziamo la fronte. Battuti i cipay, saremo padroni della
               città. - Radunò duecento uomini, mise in testa i malesi ed i dayachi e li scagliò
               all'assalto contro le linee dei cipay.</p>
            <p>Malgrado l'uragano di fuoco, la colonna attraversò di gran corsa la piazza e si gettò
               contro i primi avversari, impegnando un terribile combattimento all'arma bianca.</p>
            <p>Tre volte i montanari furono costretti a dare indietro, lasciando sul terreno un gran
               numero d'uomini, ma al quarto attacco, appoggiato da una nuova colonna guidata da
               Khampur, riuscirono a tagliare a metà la fronte dei cipay.</p>
            <p>Aperto il varco, tutte le altre schiere si spinsero innanzi sciabolando il nemico,
               che già si ripiegava in disordine riversandosi attraverso le vie laterali.</p>
            <p>- Diritti al palazzo! - urlò Sandokan. - Avanti, prodi montanari di Sadhia!</p>
            <p>Avanti tigrotti di Mompracem! - I guerrieri assamesi che avevano bloccate le vie
               trasversali, vedendo i cipay a fuggire e temendo di venire sorpresi alle spalle,
               lasciarono le barricate per concentrare forse la difesa in altro luogo.</p>
            <p>I montanari, vedendo la via sgombra, si misero alla corsa, non cessando di far fuoco
               contro le finestre e le porte.</p>
            <p>Nessun abitante osava d'altronde mostrarsi. Le stuoie di coccottiero, rimanevano
               ermeticamente abbassate, perfino quelle delle verande.</p>
            <p>Bindar, che era sfuggito miracolosamente ai colpi dei cipay, quantunque avesse sempre
               combattuto e valorosamente in prima fila, guidava Sandokan e le sue schiere, verso
               l'immensa piazza, in mezzo alla quale s'ergeva il superbo palazzo del rajah.</p>
            <p>I montanari stavano per irrompere nell'ultima e più ampia via che conduceva nella
               piazza, quando si trovarono dinanzi ad una serie di barricate, costruite è vero alla
               buona, con carri, materassi e panconi di legno incrociati, ma che offrivano una certa
               resistenza.</p>
            <p>Fra le une e le altre si erano ammassati i cipay ed i guerrieri assamesi, con un
               certo numero di bocche da fuoco.</p>
            <p>- Ecco l'osso più duro da rosicchiare - disse Sandokan fermandosi. - I cipay sono
               stati più lesti di noi ed hanno avuto il tempo di trincerarsi.</p>
            <p>- Capo, - disse Khampur, accostandosi al pirata. - Se i seikki non si muovono,
               corriamo il pericolo di farci schiacciare.</p>
            <p>- I seikki al momento opportuno entreranno in azione. Devono essere occupati ad
               impossessarsi del rajah e dei suoi favoriti, in questo istante.</p>
            <p>Quando giungeremo al palazzo reale, non avremo più nulla da fare là dentro.</p>
            <p>Fa' piazzare tutta la tua artiglieria lungo i camminapiedi e manda duecento uomini a
               occupare le case che si trovano presso la prima barricata.</p>
            <p>Dalle verande e dalle terrazze potranno fare dei buoni colpi di carabina. Se è
               possibile, fa' installare anche lassù dei falconetti.</p>
            <p>- Sì, capo.</p>
            <p>- Dammi ora quattrocento uomini per formare una solida colonna d'attacco. - Quel
               rapido discorso era stato fatto in mezzo ai colpi di fuoco. Gli assamesi, credendosi
               sicuri dietro le loro barricate, non avevano però ancora fatto uso delle loro
               artiglierie, che dovevano essere state caricate a mitraglia.</p>
            <p>I malesi, i dayachi ed una compagnia di montanari, avevano risposto con poche
               scariche e con qualche colpo di falconetto, tanto per provare la resistenza di quelle
               trincee e dei loro difensori.</p>
            <p>Sandokan, prima di dare il gran cozzo, attese che i suoi ordini fossero stati
               eseguiti, e quando vide i montanari comparire sulle verande e sulle terrazze delle
               case più prossime alla prima trincea, comandò alcune scariche di falconetti.</p>
            <p>Quei piccoli pezzi lanciarono per ben tre volte un vero uragano di palle, del calibro
               d'una libbra, sfondando parte dei carri e dei panconi, e costringendo i difensori
               della barricata a ripiegarsi contro le pareti delle case.</p>
            <p>Era il momento opportuno per dare il cozzo.</p>
            <p>Sandokan e Tremal-Naik fecero stringere le file alla colonna d'assalto, e mentre i
               montanari che occupavano le terrazze e le verande li proteggevano con un fuoco
               violentissimo, diretto specialmente contro i cipay, che servivano i pezzi
               d'artiglieria, si slanciarono all'attacco con impeto meraviglioso.</p>
            <p>A cento passi dalla barricata una poderosa scarica di mitraglia, vomitata da tre
               pezzi collocati ai lati della barricata, fece oscillare la colonna d'assalto, che
               però si rimise subito, strinse ancor più i ranghi e si spinse audacemente innanzi,
               malgrado avesse subito gravi perdite.</p>
            <p>Una seconda volta si trovò esposta alle scariche di mitraglia, nondimeno quei prodi
               montanari, incoraggiati dallo slancio ammirabile dei malesi e dei dayachi e dalle
               grida dei valorosissimi capi, che si esponevano intrepidamente al fuoco, mostrando un
               disprezzo assoluto della vita, furono ben presto sopra la barricata, caricando i
               difensori colle larghe scimitarre e gli affilati tarwar.</p>
            <p>I cipay ed i guerrieri assamesi tennero duro per qualche minuto, poi volsero in fuga
               salvandosi dietro la seconda barricata. Sandokan fece voltare verso quella i cannoni
               conquistati, che valevano ben meglio dei piccoli falconetti, mentre una parte dei
               suoi uomini sfondavano, coi calci delle carabine, le porte delle case per occupare le
               verande e le terrazze.</p>
            <p>Un'altra colonna, composta di trecento uomini, correva in aiuto dei vincitori. La
               guidava Khampur.</p>
            <p>Quel poderoso rinforzo si slanciò a sua volta, dopo alcune cannonate, all'attacco
               della nuova trincea, dietro la quale i cipay e gli assamesi, si preparavano ad
               opporre un'altra accanita resistenza, malgrado avessero subito perdite enormi.</p>
            <p>Tutto il tratto di via che correva fra le due trincee, era coperto di morti e di
               feriti, segno evidente che gli indiani si erano valorosamente difesi, prima di cedere
               al possente urto dei montanari e delle vecchie tigri di Mompracem.</p>
            <p>Il secondo attacco fu meno laborioso del primo. I soldati del rajah, scoraggiati, non
               ressero che pochi minuti, poi si rifugiarono nell'immensa piazza dove sorgeva il
               palazzo reale e dove avevano collocate le loro migliori artiglierie.</p>
            <p>I montanari però li avevano seguìti così da presso da non permettere a loro
               d'innalzare un'altra trincea, né di fare troppe scariche.</p>
            <p>L'urto fra le due falangi fu nondimeno sanguinosissimo. Assamesi e montanari
               gareggiavano per coraggio e per ostinazione.</p>
            <p>Tutti avevano gettate via le carabine, diventate inutili in un combattimento corpo a
               corpo, non essendo armate di baionette e combattevano colle pistole e colle armi
               bianche, con una rabbia crescente e con grande strage da una parte e dall'altra.</p>
            <p>La resistenza che opponeva la guarnigione, sempre ingrossata da altre truppe fresche,
               che giungevano ad ogni istante dai quartieri più lontani della città, era diventata
               così tenace, che Sandokan, Tremal-Naik e Khampur, per un momento, dubitarono
               dell'esito dell'impresa.</p>
            <p>I montanari cominciavano a dar segno di stanchezza e non assalivano più coll'impeto
               primiero, un po' scoraggiati anche di trovarsi continuamente dinanzi truppe fresche,
               che non cedevano facilmente ai replicati assalti.</p>
            <p>Ad un tratto però, all'estremità opposta della piazza, in direzione del palazzo
               reale, proprio dietro le spalle delle truppe del rajah, si udirono echeggiare
               improvvisamente delle nutrite scariche di fucileria, appoggiate da alcuni colpi di
               cannone.</p>
            <p>Un immenso urlo di gioia sfuggì dai petti dei montanari e dai petti delle vecchie
               tigri di Mompracem: - I seikki! - Erano infatti i saldi ed invincibili guerrieri del
               demjadar, che accorrevano in loro aiuto, e che avevano aperto il fuoco dalle
               gradinate del palazzo reale.</p>
            <p>I cipay e gli assamesi, passato il primo momento di stupore, non potendo subito
               credere ad un tale tradimento, vistisi presi fra due fuochi, si diedero ad una fuga
               precipitosa, gettando le armi onde essere più lesti.</p>
            <p>Tre o quattrocento però erano rimasti sulla piazza, abbassando le carabine e le
               scimitarre in segno di resa.</p>
            <p>Sandokan e Tremal-Naik si erano slanciati verso il demjadar, che marciava alla testa
               della sua magnifica truppa, accompagnato da un uomo vestito di flanella bianca, che
               portava sul capo un elmetto di tela con un lungo velo azzurro.</p>
            <p>- Yanez! - esclamarono entrambi precipitandosi fra le braccia aperte del
               portoghese.</p>
            <p>- In carne ed ossa, amici miei - rispose l'ex mylord ridendo. - Peccato che sia
               giunto un po' tardi a prendere parte alla battaglia, che assicura il trono alla mia
               bella Surama; ma abbiamo avuto un po' da fare al palazzo reale, è vero mio bravo
               demjadar? - Il capo dei seikki fece un cenno affermativo.</p>
            <p>- Il rajah? - chiese Sandokan.</p>
            <p>- È nelle nostre mani.</p>
            <p>- Ed il greco?</p>
            <p>- Si è difeso come un dannato, aiutato da un manipolo di favoriti e di bricconi degni
               di lui, e nella lotta è caduto con tre o quattro palle in corpo.</p>
            <p>- Morto?</p>
            <p>- Per Giove! Erano palle di carabina e di buon calibro, mio caro Sandokan.</p>
            <p>- Forse è meglio così, - disse Tremal-Naik. - I tuoi malesi sono stati egualmente
               vendicati.</p>
            <p>- Hai ragione, - rispose Sandokan. - Il rajah è furibondo?</p>
            <p>- È mezzo ubbriaco e credo che non abbia nemmeno capito che la corona gli cadeva
               dalla testa, - rispose Yanez. - Ma Surama dov'è?</p>
            <p>- È a bordo d'uno dei nostri poluar. La faremo subito avvertire.</p>
            <p>- E tutta questa gente dove l'hai scovata, tu?</p>
            <p>- Sono i sudditi del padre della tua fidanzata. Lascia le spiegazioni a più tardi. -
               In quell'istante giunse Khampur.</p>
            <p>- Capo, - disse volgendosi verso Sandokan. - Che cosa devo fare? Tutti i soldati del
               rajah o scappano o si arrendono.</p>
            <p>- Manda, innanzi a tutto, una buona scorta al poluar, onde conduca qui, il più presto
               possibile, Surama.</p>
            <p>Manderai poi i tuoi uomini a occupare tutte le caserme della città ed i fortini dei
               bastioni. Non troveranno ormai più alcuna resistenza.</p>
            <p>- Lo credo anch'io, capo. - E ripartì di corsa, mentre i suoi montanari disarmavano i
               prigionieri e sparavano le loro ultime cartucce contro le case, onde la popolazione
               non scendesse nelle vie.</p>
            <p>- Dal rajah ora, - disse Sandokan. - Guidaci, mio bravo demjadar.</p>
            <p>Tu hai mantenuto la tua promessa e la rhani dell'Assam manterrà i suoi patti. - Il
               capo dei seikki si diresse verso il palazzo reale seguìto da Sandokan, da Yanez, da
               Tremal-Naik e da una piccola scorta.</p>
            <p>I seikki guardavano le porte, dinanzi alle quali erano stati piazzati dei piccoli
               pezzi d'artiglieria.</p>
            <p>Il drappello salì lo scalone principale ed entrò nella sala del trono, dove si
               trovavano radunati i ministri ed alcuni dei più alti dignitari dello stato.</p>
            <p>Il rajah invece se ne stava, semi-coricato, sul suo letto-trono, mezzo inebetito dai
               liquori e dallo spavento. Certo la morte del greco, del suo fido, quantunque perfido
               consigliere, doveva avergli schiantata l'anima.</p>
            <p>Vedendo entrare Yanez seguìto da tutti gli altri, scese dal trono e assumendo una
               cert'aria di dignitosa fierezza, infusagli dal cognac bevuto, gli chiese con voce
               rauca: - Che cosa vuoi tu, mylord, ancora da me? La mia vita forse?</p>
            <p>- Noi non siamo assamesi, Altezza - rispose il portoghese togliendosi il cappello e
               facendo un inchino.</p>
            <p>- Al governo inglese premerebbero, forse, più che la mia vita le mie ricchezze?</p>
            <p>- Vostra Altezza s'inganna.</p>
            <p>- Che cosa volete dire, mylord?</p>
            <p>- Che il governo inglese non c'entra affatto in questa rivoluzione o, sollevazione,
               se così vi piace meglio. - Il rajah fece un gesto di stupore.</p>
            <p>- Per conto di chi avete agito voi dunque così? Chi siete? Chi vi ha mandati qui?</p>
            <p>- Una fanciulla che voi ben conoscete, Altezza - rispose Yanez.</p>
            <p>- Una fanciulla!</p>
            <p>- Sapete Altezza chi sono i guerrieri che hanno vinto le vostre truppe? - chiese
               Sandokan, avanzandosi.</p>
            <p>- No.</p>
            <p>- I montanari di Sadhja. - Un grido terribile lacerò il petto del principe.</p>
            <p>- I guerrieri di Mahur!</p>
            <p>- Si chiamava ben così, il forte montanaro che vostro fratello uccise a tradimento, -
               continuò Sandokan.</p>
            <p>- Ma io non ho preso parte a quell'assassinio! - urlò il principe.</p>
            <p>- Ciò è vero, - rispose Yanez, - però Vostra Altezza non avrà dimenticato che cosa ha
               fatto della piccola Surama, la figlia di Mahur.</p>
            <p>- Surama! - balbettò il rajah diventando livido. - Surama!</p>
            <p>- Sì, Altezza. A chi l'avete venduta? Ve lo ricordate? - Il rajah era rimasto muto
               guardando Yanez con intenso terrore.</p>
            <p>- Allora voi, Altezza, mi permetterete di dirvi che quella fanciulla, figlia di un
               grande capo che era vostro zio, invece di farla sedere sui gradini d'un trono, come
               le spettava per diritto di nascita, l'avete venduta, come una miserabile schiava, ad
               una banda di thugs indiani, onde ne facessero una bajadera.</p>
            <p>Vi ricordate ora? - Anche questa volta il rajah non rispose. Solamente i suoi occhi
               si dilatavano sempre più, come se dovessero schizzargli dalle orbite.</p>
            <p>- Quella fanciulla, - proseguì l'implacabile portoghese, - chiese il nostro aiuto e
               noi, che siamo uomini capaci di mettere sottosopra il mondo intero, siamo venuti qui,
               dalle lontane regioni della Malesia, per sostenere i suoi diritti e, come avete
               veduto, ci siamo riusciti, poiché voi non siete più rajah.</p>
            <p>È la rhani che da questo momento regna sull'Assam. - Il principe scoppiò in una
               risata stridula, spaventosa, che si ripercosse lungamente nell'immensa sala.</p>
            <p>- La rhani! - esclamò poi, sempre ridendo. - Ah!... ah! ah! Le mie carabine... le mie
               pistole... i miei elefanti... voglio sposare la rhani!... Dov'è... dov'è? Ah! Eccola!
               Bella, bellissima!... - Yanez, Sandokan e Tremal-Naik si guardarono un po'
               atterriti.</p>
            <p>- È diventato pazzo, - disse il primo.</p>
            <p>- Bah! Vi sono degli ospedali a Calcutta, - aggiunse il secondo. - Surama è ormai
               abbastanza ricca per pagargli una pensione principesca. - E uscirono tutti e tre, un
               po' pensierosi, mentre il disgraziato, colpito improvvisamente da una pazzia furiosa,
               continuava a urlare come un ossesso: - Le mie carabine... le mie pistole... i miei
               elefanti... voglio sposare la rhani! - Dieci giorni più tardi gli avvenimenti
               narrati, quando già il disgraziato rajah era stato condotto a Calcutta, sotto buona
               scorta, per essere internato in uno dei primari stabilimenti d'alienati e quando già
               tutte le città dell'Assam, avevano fatto atto di sottomissione completa, la
               bellissima Surama impalmava solennemente il suo amato sahib bianco, cedendogli metà
               della corona.</p>
            <p>- Eccovi finalmente felici, - disse a loro Sandokan, la sera istessa, mentre la
               folla, delirante, acclamava i nuovi sovrani dell'Assam, ed i fuochi d'artifizio
               illuminavano fantasticamente la capitale. - Ora tocca a me procurarmi una corona,
               quella stessa che portava sul capo mio padre.</p>
            <p>- E quando sarà quel giorno? - chiese Yanez. - Sai che noi, quantunque di tinta
               diversa, siamo più che due fratelli. Parla e verrò io ad aiutarti coi miei scikari e,
               se sarà necessario, coi montanari di Sadhja.</p>
            <p>- Chi lo sa, - disse Sandokan dopo un silenzio relativamente lungo. - Forse quel
               giorno è più prossimo che tu non lo creda, ma non voglio per ora guastare la tua luna
               di miele, come dite voi uomini dell'estremo occidente.</p>
            <p>Fra giorni mi imbarcherò pel Borneo coi miei ultimi malesi e dayachi e, quando sarò
               là, riceverai miei ordini. - </p>
         </div>
         <div class="indicelibro" id="sec14">
         <h4>Indice</h4>

            <p>1 Sacerdoti di Siva.</p>
            <p>2 Colazione leggera degli anglo-indiani, composta di carne, legumi, birra.</p>
            <p>3 Liquore mescolato con oppio.</p>
            <p>4 Anche gli indù come gli altri popoli credono al diluvio universale.</p>
            <p>5 Tigri che non assaltano che gli esseri umani.</p>
            <p>6 Moneta d'oro che vale 16 rupie (40 lire).</p>
            <p>7 Battitori.</p>
            <p>8 Mangiatrice d'uomini.</p>
            <p>9 Facchini.</p>
            <p>10 Forte dose di oppio.</p>
            <p>11 Riso del Bengala finissimo che cuocendo spande un profumo soavissimo.</p>
            <p>12 A questa casta, che è l'ultima, appartengono i domestici e gli artigiani.</p>
            <p>13 Giganti malefici.</p>

         </div>
              
                           
                           
                        </div>
                        <br>
                        <hr>
                        <br>
                            
                                   <h5>Dati aggiuntivi e tools:</h5>
                
                                <br>
                                    <a href="tablemetadatisalgari.html" target="_blank" class="btn btn-danger">Metadati</a>
                                    <br>
                                        <br>
                                            <a href="xml/Salgari-Emilio_Alla-conquista-di-un-impero_1907.xml" target="_blank" class="btn btn-danger"><i class="bi bi-filetype-xml"></i></a>
                                            
                                    <br>
                                        <br>
                                    <!--	Exported from Voyant Tools (voyant-tools.org).
The iframe src attribute below uses a relative protocol to better function with both
http and https sites, but if you're embedding this into a local web page (file protocol)
you should add an explicit protocol (https if you're using voyant-tools.org, otherwise
it depends on this server.
Feel free to change the height and width values or other styling below: -->
                                    <iframe style='width: 409px; height: 278px;' src='https://voyant-tools.org/tool/DocumentTerms/?corpus=e2bb551a850fc35b5d7c4e3887d278af'></iframe>
                    </div>
                </div>
                </div>
      
            
            </div>
        </div>
                
               
        
        
        <footer class="pennello">
            <hr/>
            <div class="container-fluid">
                <div class="row">
                    <div class="col-md-5">
                        
                        <p>
                            <i class="bi bi-tools"></i> Curatore del sito: <a href="https://linktr.ee/lorenzodemma" target="blank"
                                class="title-footer">Lorenzo Demma </a><br/> <i class="bi bi-mortarboard-fill"></i> Studente presso il <a href="https://ficlit.unibo.it/it" target="blank"
                                    class="title-footer">Dipartimento di Filologia Classica e
                                    Italianistica</a> <br/> <a href="https://www.unibo.it/it" target="blank"
                                        class="title-footer"> <i class="bi bi-bank"></i> Alma Mater Studiorum – Università degli Studi di Bologna</a>  <br/>
                            <i class="bi bi-pc-display-horizontal"></i> Progetto realizzato per il <a href="https://www.unibo.it/it/didattica/insegnamenti/insegnamento/2021/423307"
                                target="blank" class="title-footer">Corso di Digital Humanities e Patrimonio
                                Culturale</a>  <br/>
                            
                            <i class="bi bi-person-video"></i> Docente responsabile: <a href="http://www.unibo.it/docenti/francesca.tomasi" target="blank"
                                class="title-footer">Prof.ssa Francesca Tomasi</a> | A.A. 2021/2022 
                            
                    </div>
                    <div class="col-md-3 piede">
                        
                        <img src="img/unibo.png" alt="alma mater studiorum logo" class="logounibo">                          
                            
                    </div>
                    <div class="col-md-4">
                        <p>
                            <i class="bi bi-calendar-week-fill"></i> Data di rilascio: Luglio 2022 <br/><i class="bi bi-badge-cc"></i> Il seguente sito è rilasciato con licensa Creative Commons CC BY 4.0</p>                            <a rel="license" href="https://creativecommons.org/licenses/by/4.0/"><img alt="Licenza Creative Commons" style="border-width:0" src="img/licensa.png"></a>
                        
                        
                    </div>
                </div>
            </div>
        </footer>
        <!-- bootstrap js -->
        <script src="bootstrap/js/bootstrap.bundle.min.js"></script>
        
    </body>
</html>
